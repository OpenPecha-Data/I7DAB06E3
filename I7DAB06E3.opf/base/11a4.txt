༄༅། །བླ་མ་རིན་པོ་ཆེ་མཁན་ཆེན་པའི་རྣམ་ཐར་ངོ་མཚར་སྙེ་མ་ཞེས་བྱ་བ་སྒྲོ་བཀུར་དང་བྲལ་ཞིང་ཡིད་ཆེས་ལ་དགོད་བྲོ་བ་ཞིག་བཞུགས།།

༄༅། །ན་མཿཤྲཱི་གུ་རུ་བུདྡྷ་བོདྡྷི་སཏྭ་མཎྜ་ལ་དེ་ཝ་ཏ་དྷརྨྨ་པཱ་ལ་དྷ་ན་དེ་ཝ་ས་པ་རི་ཝཱ་རེ་བྷྱཿ ཀུན་མཁྱེན་གསུང་གི་སྙིང་པོ་དགའ་བཞིའི་ལམ། །ལེགས་པར་སྟོན་པའི་བློ་གྲོས་ཆེར་གསལ་བས། །གསང་ཆེན་བསྟན་པའི་རྒྱལ་མཚན་འཛིན་པའི་དཔལ།
།འདྲེན་མཆོག་བཟང་པོར་སྙིང་ནས་དད་པས་འདུད། །བློ་མཆོག་རྒྱལ་བ་མ་ལུས་འདུས་པའི་དངོས། །གདུལ་བྱའི་ཁམས་དང་བསམ་པ་གསལ་མཁྱེན་ནས། །ཕན་བདེ་རྒྱ་མཚོ་ཡིད་བཞིན་སྩོལ་མཛད་པ།
།ཕ་རྒོད་སྐུ་དྲིན་དབང་པོར་གསོལ་བ་འདེབས། །ནམ་མཁའི་མཐས་ཀླས་སེམས་ཅན་རྗེས་གཟུང་ཕྱིར། །རིན་ཆེན་དམ་པའི་ཆོས་ཀྱི་མཛོད་བཟུང་ནས། །གང་འདུལ་ཆོས་ཀྱི་དགའ་སྟོན་སྤེལ་བའི་རྗེ།
།སྙིང་ནས་དྲན་ནོ་བྱང་ཆུབ་བར་དུ་སྐྱོངས། །རབ་འབྱམས་རྒྱུད་སྡེའི་མངའ་བདག་བྱང་གླིང་པ། །ཟབ་གཏེར་བསྟན་པའི་རྒྱལ་མཚན་མངའ་རིས་པ། །

ལུགས་གཉིས་ཕན་བདེའི་རྩ་ལག་གནས་གསར་བ། །སྐུ་དྲིན་མཉམ་མེད་གསུམ་ལ་སྐྱབས་སུ་མཆི། །གང་གི་སྐུ་དྲིན་ཟེར་ཕྲེང་ཕྲ་མོས་ཀྱང༌། །བདག་ལྟའི་མུན་པ་སྟུག་པོ་དྲུང་ཕྱུངས་ནས། །ལྷན་སྐྱེས་བདེ་བའི་གེ་སར་བཞད་པའི་དཔལ།
།རྒྱ་བོད་བླ་མ་རྣམས་ལ་ཕྱག་འཚལ་ལོ། །སྨིན་བྱེད་དབང་གི་རྩ་བ་རབ་བརྟན་ཞིང༌། །བྱིན་རླབས་བཀའ་གནང་ཡལ་འདབ་བྱེ་བས་སྤུད། །ཟབ་དོན་སྙན་བརྒྱུད་འབྲས་བུའི་ཁུར་འཛིན་པ། །དཔག་བསམ་བརྒྱུད་པའི་བླ་མ་རྣམས་ལ་འདུད།
།བདེ་ཆེན་དམིགས་མེད་ཐུགས་རྗེས་ཁྲོས་པའི་སྐུ། །འོད་གསལ་སྟོང་ཉིད་བདག་མེད་ཡུམ་གྱིས་འཁྱུད། །རྣམ་ཐར་བརྒྱད་དངོས་ལྷ་མོའི་འཁོར་གྱིས་བསྐོར། །དགྱེས་མཛད་ལྷག་པའི་ལྷ་དེས་རིང་དུ་སྐྱོངས།
།དཔལ་ལྡན་བྱང་ཆུབ་ཕྱོགས་ཆོས་བདག་ཉིད་ཅན། །མཛེས་ལྡན་ཁྲོ་ཆགས་སྟོང་ཉིད་ཕག་མོས་རྩེན། །སྐལ་ལྡན་སྙིང་ལ་བདུད་རྩིའི་དཔལ་སྟེར་བ། །བཅོམ་ལྡན་བདེ་མཆོག་སྙིང་

དབུས་བཞུགས་སུ་གསོལ། །མཐུ་སྟོབས་ཉི་འོད་བདུད་དཔུང་མུན་པའི་གཤེད། །དངོས་གྲུབ་འོད་དཀར་སྐལ་བཟང་ཀུ་མུད་གཉེན། །དྲན་པས་གདུང་སེལ་ཁྲག་འཐུང་ཡང་ཕུར་ཞེས། །ཉི་ཟླ་ལྟར་གྲགས་དེ་ཡིས་གཟིགས་སུ་གསོལ།
།མཁའ་ཁྱབ་ཆོས་དབྱིངས་ཡེ་ཤེས་ཞི་བའི་ངང༌། །དམིགས་མེད་ཐུགས་རྗེས་རབ་ཁྲོས་ཁྲོ་བོའི་གར། །སྙིང་གི་མུན་སེལ་རྗེ་བཙུན་འཇམ་པའི་དབྱངས། །ལྷ་མཆོག་ཁྱོད་ཀྱིས་ད་དུང་མ་གཏོང་ཞིག །དགྱེས་མཛད་ཁྲོས་པའི་མཁའ་དབྱིངས་ལས་འོངས་ཤིང༌།
།རྨད་བྱུང་མཐུ་སྟོབས་ཟེར་འཕྲེང་བྱེ་བ་བརྒྱས། །བདུད་དཔུང་མུན་པ་མཐར་བྱེད་ནག་པོ་ཆེ། །ལྷ་མཆོག་ཉིན་མོའི་མགོན་པོས་བདག་ལ་སྐྱོངས། །མདོར་ན་རྩ་བརྒྱུད་བླ་མ་ཐམས་ཅད་དང༌།
།རབ་འབྱམས་རྒྱལ་བ་དཀོན་མཆོག་ཡི་དམ་ལྷ། །མཁའ་འགྲོ་ཆོས་སྐྱོང་ནོར་ལྷ་གཏེར་བདག་བཅས། །སྐྱབས་གནས་མཆོད་འོས་ཀུན་ལ་ཕྱག་བཙལ་ཏེ། །སྔོན་བྱོན་དམ་པ་འགའ་ཡི་རྗེས་ཞུགས་ནས།
།བདག་གི་རྟོགས་བརྗོད་སྒྲོ་སྐུར་སྤངས་པའི་གཏམ། །དད་ལྡན་གུས་པའི་ཞལ་ངོ་མ་ཆོགས་པར། །ཅུང་ཟད་འཛེམ་པ་སྤངས་ཏེ་བྲི་བར་བྱ། །སྐྱོན་མེད་དལ་འབྱཽར་ལུས་བཟང་ཐོབ་ཀྱང་ཕལ་ཆེར་མི་ཁོམ་དབང་དུ་སོང༌།
།ཤཱཀྱའི་སྲས་ཀྱི་རྗེས་སུ་ཞུགས་ཀྱང་ཤཱཀྱའི་གསུང་ལ་རྒྱབ་ཀྱིས་ཕྱོགས། །ཡོངས་འཛིན་དམ་པ་ཇི་སྙེད་བསྟེན་ཀྱང་དམ་པའི་བྱིན་རླབས་ཆེར་མ་ཞུགས། །ཟབ་རྒྱས་དམ་ཆོས་དཔག་མེད་ཐོབ་ཀྱང་ཕལ་ཆེར་མིང་རྐྱང་ཙམ་དུ་བས།
།དེ་སླད་ས་ཆེན་རྡུལ་དང་རིན་ཆེན་བཞིན། །བདག་སྐྱོན་མཐའ་ཡས་ཡོན་ཏན་སྲིད་པ་ཙམ། །ཅུང་ཟད་མཆིས་ནའང་སྙིང་པོ་མ་མཐོང་ན། །ཡི་གེའི་ངལ་བ་འདི་འདྲས་ཅི་ཞིག་བགྱི། །འོན་ཀྱང་ཚུལ་འདིས་བསྟན་ལ་མི་ཕན་མོད།
།རྣམ་ཀུན་གནོད་པར་མི་ནུས་དེ་བསམས་ནས། །རྐུན་པོའི་ནོར་བཞིན་

སྐྱོན་རྣམས་སྦས་ནས་ནི། །འབད་པས་ཡོན་ཏན་གང་ཡོད་འདྲི་བར་བགྱི། །ཨེ་མ་ཧོཿ དེ་ལ་གཙང་སྟོད་བོ་དོང་ཨེར་ཆོས་ལྡན་རྒྱལ་པོའི་རིགས་སུ་སྐྱེ་བ་བླངས་ནས། སྐྱེས་བུ་དམ་པ་མང་པོ་དང༌། ཆེས་མཆོག་ཏུ་སྐུ་དྲིན་ཆེ་བའི་དབང་པོར་གྱུར་པ་ཆོས་རྗེ་སྒོ་རུམ་པ་ཆེན་པོ་ཡབ་སྲས་གསུམ་གྱི་སྐུ་དྲིན་ལས།
རྒྱལ་བའི་བསྟན་པ་རིན་པོ་ཆེ་ལ་དང་བ་དང༌། ཤེས་པ་དང༌། ཡིད་ཆེས་པའི་དད་པ་ཐོབ་པའི་མཐུས། རིས་མེད་པའི་ཆོས་ཀྱི་རྒྱ་མཚོ་ཆེན་པོར་འཇུག་ནུས་པའི་དཔའ་བོ།
རིག་པ་འཛིན་པ་མཁྱེན་བརྩེའི་དབང་ཕྱུག་ཅེས་བགྱི་བ་བདག་གིས། ལོ་བརྒྱད་ལོན་པ་ན་རྗེ་བཙུན་རྡོ་རྗེ་འཆང་སྒོ་རུམ་པ་ཆེན་པོའི་ཞབས་ལས་རབ་ཏུ་བྱུང་བ་ནས་བཟུང་སྟེ།
དེང་སང་གི་བར་དུ་བླ་མ་དམ་པའི་སྐུ་དྲིན་ལས་རྙེད་པའི་ཡོན་ཏན་ནི་ཅུང་ཟད་ཙམ། སོ་སོ་སྐྱེ་བོའི་རང་བཞིན་ངན་གོམས་ཀྱི་སྐྱོན་ནི་མཐའ་ཡས་པ་ཞིག །ཉུང་ངུར་གྱུར་པའི་རྟོགས་བརྗོད་དག་ཀྱང་བརྗོད་པ་ལ་དགོས་པ་དང༌།
མ་བརྗོད་པ་ལ་སྐྱོན་དུ་འགྱུར་བ་སོགས་ནི་ཅི་ཡང་མེད། དེ་ལྟ་ནའང་སྣང་བ་གདོང་འདེད་གཞིར་བཞག་ནས། ད་ལྟར་གྱི་ཤེས་པ་ལ་གང་ཤར་དེ་སྦས་གྱིབ་མེད་པར་ཆོལ་ལེ་སྨྲས་གཏོང་བ་ང་རང་གི་སྲོལ་ཡིན་པ་ལྟར།
འགའ་ཞིག་གི་ངོར་ཆེ་ལོང་ཞིག་སྨྲས་པ་འདི་ལ་དགྱེས་པ་ཡོད་ན་ཡང་ལེགས། མི་དགྱེས་པ་ཡོད་ན་ཡང་ལེགས། གང་བྱུང་ཀྱང་ལེགས་པ་སྤྲང་པོའི་ཆལ་གཏམ་ཆེན་མོ་ཞེས་བྱ་བ་འདི་ལྟ་སྟེ།
གང་ཞིག་བླ་མ་དམ་པ་བསྟེན་པ་དང༌། །ཟབ་དགུའི་གདམས་པ་རྒྱ་མཚོ་ཐོས་པ་དང༌། །ལས་འཕྲོ་སྨོན་ལམ་ཐུགས་རྗེའི་འཕྲོ་འཐུད་པས། །ངོ་མཚར་གཏམ་གྱི་སྣང་བརྙན་མང་དུ་སྣང༌།
།མ་རིག་མུན་ཐིབས་

ལས་ངན་འཆིང་བ་དམ། །ཉོན་མོངས་ཤུགས་དྲག་གཉེན་པོའི་གོ་ཆ་ངན། །དུས་ངན་མཐའ་འདིར་རྐྱེན་ངན་མང་ཆེན་པས། །ཡི་མུག་གཏམ་གྱི་གླེང་རྒྱུ་བརྗོད་ལས་འདས། །རང་སེམས་ཅོལ་ཆུང་གྲོང་འདབས་གཡེང་བ་མང༌། །ལེ་ལོས་དུས་འདས་གཉིད་ཀྱི་དབང་དུ་སོང༌།
།བར་མའི་རྐྱེན་གྱིས་རང་སེམས་ཁ་ཁྲིད་པས། །བཏང་སྙོམས་འདི་ཡིན་མེད་ཀྱང་ཤིན་ཏུ་མང༌། །དེ་ལ་བདག་དད་པ་དང་ཤེས་རབ་ཏུ་ལྡན་པས་བླ་མ་དམ་པ་བསྟེན་པ་སོགས་མཁས་པ་དགའ་བ་བསྐྱེད་ཐུབ་པའི་བྱ་བ་ཡང་རེ་མང་བགྱིས།
སྐྱིད་ཆོས་ངན་ལང་མ་ཐོན་པའི་བག་མེད་ཀྱི་སྤྱོད་པ་གཞོན་པ་འདོད་སྲེད་ཅན་ཁ་གཅིག་ལ་འགྲན་སྡོ་བ་འདྲ་བ་ཡང་མང་པོ་བདོག །འདི་ཡིན་ཅི་ཡང་མེད་པའི་ཕྱོ་མ་ལིང་བྱིས་པ་མནོ་མི་ཤེས་པ་ཐལ་རྩེད་ལ་ཡེངས་པ་འདྲ་བ་ནི་བསམ་གྱིས་མི་ཁྱབ།
དེ་དག་གི་སྐབས་སུ་དགའ་བ་དང་སྐྱིད་པོ་བྱུང་བ་ལ་བསམས་ན་ནམ་ལངས་པའི་ཁར་ཉི་མ་ཤར་བ་ལྟ་བུ། སྡུག་པོ་བྱུང་བ་བསམས་ན་སྙིང་རླུང་ལྡང་ལ་ཁད་པ་མང་པོ་མྱོང་སྟེ།
ཐམས་ཅད་དྲན་པའང་མི་གདའ། དྲན་ཚད་བྲིས་ཀྱང་ཐང་ཆད་ལ་སྣག་ཤོག་གཟན་པ་ལས། འདི་བྱེད་ཅི་ཡང་མེད་པ་འདྲ་ཞིང༌། དམ་པ་གཞན་ཚོའི་རྣམ་ཐར་དུ་འདས་མ་འོངས་ཐམས་ཅད་ལེགས་པར་བྲིས་ཡོང་གིན་འདུག་ནའང༌།
བདག་གིས་ན་ནིང་བྱས་པ་ཚོ་ད་ལོ་མི་དྲན་པ་གདའ་བས། སྐྱེ་བ་སྔ་མ་ཕན་ཅི་འདྲ་ཡིན། གང་འདྲ་བྱས་དྲན་པའི་ནམ་མི་གདའ། སྐྱེས་བུ་དམ་པ་རྣམས་ཀྱི་གསུང་ལས།
སྔ་མ་གང་བྱས་རང་གི་ལུས་ལ་ལྟོས། །ཞེས་གསུངས་འདུག་པས། སྐྱེ་བ་སྔ་མ་དེས་མི་དགེ་བ་ཁམ་ཆེན་རང་མ་བྱས་ཙམ་ཞིག་ཡིན་པ་འདྲ་སྙམ་པ་ནི་ཡོང་གིན་འདུག །དེས་མཚོན་མ་འོངས་པའི་ཆའང༌།
བླ་མ་ཡབ་སྲས་ཀྱི་

ཐུགས་རྗེ་ལ་བསམས་ན་ཨ་ཐོ་ཡོད་ལ་རེ། ང་རང་གི་བྱེད་ལུགས་ལ་བལྟས་ན་དམྱལ་བ་ལས་འོས་མི་གདའ་བས། གང་འདྲ་འཆར་རམ་བསམ་པའི་ཐེ་ཚོམ་མེ་བ་འདི་ག་མ་གཏོགས། ད་ལྟ་གདེངས་ཁེལ་བ་ཞུ་རྒྱུ་མི་གདའ། ད་ལྟ་བ་རང་ཉིད་སྐྱེ་བ་བླངས་པ་ནས་བརྩམས་ཏེ།
རང་ལོ་སུམ་ཅུ་རྩ་བརྒྱད་ཕན་གྱི་གནས་ཚུལ་སྒྲོ་མ་བཏགས། སྐུར་པ་མ་བཏབ་པར། ཇི་ལྟར་གནས་པའི་ཡོན་ཏན་གྱི་ཆ་རྣམས་མདོ་ཙམ་ཡི་གེར་འདྲི་བ་ལ། སྐྱོན་ཅི་ཡང་མེད།
ཡོད་ནའང་ཡོད་དུ་ཆུག །སྤྲང་པོ་ཁ་འཆལ་འདོན་པའི་ཁ་སུས་ཀྱང་དགག་པར་ནུས་པ་མ་ཡིན་ནོ། །ཨེ་མ་ཧོ། རྒྱལ་བ་ཀུན་དངོས་ཚར་ཆེན་ཆོས་ཀྱི་རྗེས། །རྗེས་སུ་བཟུང་ནས་ཆོས་ཀྱི་རྒྱལ་སྲིད་ལ། །དབང་སྒྱུར་སྔགས་འཆང་དབང་པོ་མཁྱེན་བརྩེའི་དབང༌།
།དཔལ་ལྡན་སྐལ་པ་བཟང་པོ་འདི་ན་དགེ །བསྐྱེད་རིམ་གདེངས་ཀའི་དབང་ཕྱུག་གིས་བསྐྲུན་ཞིང༌། །རྫོགས་རིམ་སྤྲིན་སྔོན་གསར་པའི་ཕྲེང་བ་ལས། །བཟླས་བརྗོད་འབྲུག་སྒྲ་བྱེ་བའི་སྒྲ་དབྱངས་ཀྱིས།
།དངོས་གྲུབ་ནོར་བུའི་ཆར་རྒྱུན་འབེབས་ལ་དབང༌། །ཐོག་མེད་འཁོར་བར་ཟོ་ཆུན་འཕྱན་པ་བཞིན། །མཐོ་དམན་འབྱོར་རྒུད་འདུས་རྟེན་ཇི་སྙེད་བླངས། །དེ་དག་ཕལ་ཆེར་དོན་མེད་དོན་ལོག་དང༌།
།དོན་ཆུང་བྱ་བ་སྒྲུབ་པ་ཁོ་ནར་སོང༌། །ད་ལམ་སྔོན་གྱི་སྨོན་ལམ་ཐུགས་རྗེའི་མཐུས། །སྐྱོན་མེད་རྡོ་རྗེ་ཐེག་པའི་དལ་འབྱོར་ཐོབ། །མཚན་ལྡན་དམ་པ་དུ་མའི་དྲིན་གྱིས་བསྐྱངས།
།བསམས་ན་བདེ་ཞིང་སྐྱིད་པའི་ཚད་དུ་སྣང༌། །དེ་ཡང་དངོས་པོའི་གནས་ཚོད་ལ་རང་རེས་གྲུལ་བཏུབ་མི་བཏུབ་གཙོ་བ་མ་གཏོགས། རིགས་བརྒྱུད་བཟང་པོ་ཡིན་པས་དགའ་བའི་ངེས་པ་མི་གདའ་

ཞིང༌། མི་བྱེད་དགུ་བྱེད་མངས་པ་འདི་ཚོས་ནི་གོང་མ་དེ་དག་གི་ཞབས་འདྲེན་པ་ལས་མི་འདུག་ནའང༌། རིགས་རུས་སྨོས་པ་དེ་ཀུན་གྱི་སྲོལ་དུ་འདུག་པས། དེའི་ལུགས་ལ། བོད་ཀྱི་རྩ་བའི་རུས་ཆེན་མིའུ་གདུང་དྲུག་ཏུ་གྲགས་པའི་ནང་ཚན།
དང་པོ་ནི་འ་ཞྭ་རྗེ་ཞེས་བྱ་བ་རྒྱལ་ཕྲན་ཅིག་ཡིན་པར་འདུག་པ་ལས། ཇེ་ཞིག་ནས་བོད་ཀྱི་རྒྱལ་པོའི་མངའ་འོག་ཏུ་སོང་ཞིང༌། རྒྱལ་པོའི་དཔོན་དུའང་གྱུར། བོད་དུ་དམ་པའི་ཆོས་བྱེད་པའི་བཅའ་ཁྲིམས་མཛད་དུས་ཀྱི་ནང་རྗེ་ལ་གཏོགས་པ་ཞིག་པས།
དཔོན་འ་ཞྭ་རྗེ་ཞེས་རྡོ་རིང་གི་ཡི་གེ་རྣམས་སུའང་ཐེབས་པའི་རྒྱལ་བརྒྱུད་དེ་ལས་རིམ་གྱིས་མཆེད་ནས། བསྟན་པ་ཕྱི་དར་གྱི་དབུ་ལ།
འ་ཞྭ་མགོ་བོ་ཆེའི་སྲས། འ་ཞྭ་ཡེ་ཤེས་གཡུང་དྲུང་ཞེས་བྱ་བས་ཁམས་སུ་སྡོམ་པ་ལེན་དུ་བྱོན་པའི་ཚེ། དཔལ་ལྷ་སར་ཡེ་ཤེས་ཀྱི་མགོན་པོ་དངོས་དང་མཇལ། ཁྱོད་ཀྱི་མི་བརྒྱུད་ཆོས་བརྒྱུད་དང་བཅས་པའི་སྲུང་མ་ངས་བྱ།
ཁྱོད་ཁམས་ནས་ཟླ་གཅིག་ལ་འཁོར་བ་གྱིས་ཞེས་གནང་བ་ཐོབ། བླ་ཆེན་པོའི་མཁན་བུ་ཀྲེའོ་མཆོག་བླ་ཞེས་བྱ་བ་ལས་སྡོམ་པ་དེར་བསམ་བྱ་བ་ཐོབ་ནས་གཙང་དུ་བྱོན། རྡ་ནི་འདྲེས་རྡས།
འོ་ཡུག་མདའི་ར་ཤག །རྟག་གི་གནས་པོ་ཆེ་རྣམས་སུ་དགེ་འདུན་གྱི་སྡེ་བཙུགས་ཤིང༌། དེ་དག་ལས་གྱེས་པ། ལྡན་པ་བོ་ཐང། ཁོར་རེ་སྐྱི་སྒང༌། ཉང་རོ་བུད་མདོ། ཁུ་ལུང་ལྷགས་ཕྲལ། འོ་ཡུག་གསལ་ལ་སྒང་སོགས་སྡེ་དུམ་གྱིས་ཤིང་འཚོ་མཐུ་ཆེ་བའི་གྲགས་པ་ཐོབ།
དེ་ནས་རིམ་གྱིས་འ་ཞྭ་ལྷའི་བློ་གྲོས་ཀྱིས་ལྷ་ས་ལ་ཞིག་གསོས་མཛད། ལུགས་གཉིས་ཀྱི་ཁྲིམས་བཅས། རྡོ་ཨོང་བཀྲ་ཤིས་འོད་འབར་དུ་གྲགས་པ་བཙུགས་པ་ད་ལྟའང་ཡོད་པར་གདའ།
ཨ་མེས་ཇོ་སྲས་ཕུར་པ་འཕེལ་གྱིས་རྔོག་ལོ་ཆེན་པོ་བློ་

ལྡན་ཤེས་རབ་ལ་གསེར་སྲང་བཅུ་བདུན་ཕུལ་ནས་རྒྱ་གར་དུ་བརྫངས། མཁས་པར་གྱུར་ནས་མཆོད་ཡོན་མཛད་པར་ཞལ་བཞེས་པ་བཞིན། རྔོག་ལོ་ཆེན་པོ་བོད་དུ་བྱོན་དུས། ཆོས་འཁོར་ཐོག་མ་ཡང་འདོལ་ཆུང་དུ་སྐོར། ཁྱད་པར་ཇོ་བོ་བློ་གྲོས་ཀྱིས་སློབ་དཔོན་ཆེན་པོ་པདྨས་བྱིན་གྱིས་བརླབས་ཤིང༌།
ནག་པོ་ཆེན་པོ་མངོན་དུ་བཞུགས་པའི་གནས། ཉང་བར་རྩིས་ཀྱི་ལྷ་ཁང་ཞེས་བྱ་བའི་འགྲམ་དུ་གནས་གཞི་བཏབ་པས་གནས་གསར་དུ་གྲགས་པ་དེར་བཞུགས་ནས་ལུགས་གཉིས་ཀྱི་བྱ་བ་རྒྱས་པར་མཛད་པས་རྩིས་གནས་གསར་པ་ཞེས་ཡོངས་སུ་གྲགས།
འ་ཞྭ་ནམ་མཁའ་རྒྱལ་མཚན། ནམ་མཁའ་བཟང་པོ། ཤཱཀྱ་སེང་གེ་སོགས་ཀྱིས་དཔལ་ལྡན་ས་སྐྱ་པའི་ཞབས་འདེགས་མཛད།
ཆོས་ཀྱི་རྒྱལ་པོ་འཕགས་པ་རིན་པོ་ཆེ་དང༌། ཏི་ཤྲི་ཀུན་བློ་སོགས་ཀྱིས་ཉང་གཞུང་ཚང་མ་ལ་ཤེས་སུ་བཅུག་པའི་འཇའ་ས། གསེར་གྱི་དམ་ཁ། ཤེལ་གྱི་ཉི་ཤན། དངུལ་གྱི་སྒོར་མོ་ལུང་དང་བཅས་པའི་ལུང་ལག་རྟགས་རིམ་པར་གནང་སྟེ་གནས་གསར་སྟོང་དཔོན་དུ་གྲགས།
མདོར་ན་ཆེ་གཉན་བཙུན་གསུམ་འཛོམ་པ་རྒྱལ་པོའི་བརྒྱུད་པ། མཐུ་རྩལ་ནུས་པར་ལྡན་པ་སྔགས་པའི་བརྒྱུད་པ། དཔལ་རྩལ་གདོང་ངར་དང་ལྡན་པ་གེ་སར་གྱི་བརྒྱུད་པ་ཞེས་ཡོན་ཏན་གྱི་ལྡོག་པས་གསུམ་དུ་ཕྱེ་བ་ཚང་བ་ཞིག་རིམ་བཞིན་བྱོན་པ་ལས།
སྟོང་དཔོན་ཀུན་དགའ་རྡོ་རྗེའི་སྲས་ནང་སོ་ཆོས་ཀྱི་རྒྱལ་པོའི་ཁབ་ཏུ། དཔལ་ལྡན་ས་སྐྱ་པའི་བདག་མོ་རྡོ་རྗེ་ཕག་མོའི་རྣམ་འཕྲུལ་དུ་གྲགས་པ་དཔལ་ལྡན་འཛོམ་པ་ཕེབས་པ་ལས་སྲས་ལྕམ་སྲིང་བརྒྱད་བལྟམས་པའི་བགྲེས་པ་ནང་སོ་རྣམ་རྒྱལ་དཔལ་བཟང་པོ་བ་ནི།
རང་གི་ཞང་པོ་བདག་ཆེན་འཇམ་དབྱངས་ཆེན་པོ་ཡབ་སྲས་གསུམ་ལས་ཟབ་ཆོས་དུ་མ་གསན་

ཞིང༌། ཁྱད་པར་དཔལ་རྡོ་རྗེ་གཞོན་ནུའི་སྨིན་གྲོལ་རྣམས་ཞུས་ཏེ་རིམ་གཉིས་བཟླས་པ་དང་བཅས་པ་ལྷུར་མཛད། རྩིས་ཀྱི་མཆོད་རྟེན་ནག་པོ་ནས་སློབ་དཔོན་ཆེན་པོ་པདྨའི་བསྙེན་ཕུར་མེ་འབར་བཞིན་པ་གཏེར་ནས་སྤྱན་དྲངས།
དགུང་ལོ་བརྒྱད་ཅུ་གྱ་ལྔ་བཞེས་ནས་ཀྱང་སྐུ་ཡང་ཟོར་ཆེ་ཞིང༌། དབང་པོ་དངས་པ་སོགས་གྲུབ་པའི་མཚན་མས་ཕྱུག་པ་ཞིག་ཡིན་ལ། དེའི་གཅུང་ནང་སོ་མགོན་པོ་རིན་ཆེན་པ་ནི། བློ་རྩལ་དང་གདོང་ངར་བསམ་གྱིས་མི་ཁྱབ་པས།
སྐྱེས་ཐོག་དེ་ལ་འགྲན་པར་ཕོད་པ་སུ་ཡང་མ་བྱུང་ཞིང༌། དཔལ་ཕྱག་ན་རྡོ་རྗེས་རྗེས་སུ་བཟུང༌། ནག་པོ་ཆེན་པོ་དངོས་སུ་ཞལ་གཟིགས་པས་ཐལ་མོ་བརྡབས་པ་ཙམ་གྱིས་ལོག་པར་ལྟ་བ་རྣམས་ཚར་གཅོད་ནུས་པ་དང༌།
བྱ་གླག་སོགས་ཀྱིས་སེམས་ཅན་ལ་གནོད་པ་བྱེད་པ་གཟིགས་པ་ན་དགུག་གཞུག་གི་ཕྱག་རྒྱ་སྔགས་དང་བཅས་པ་མཛད་པ་ཙམ་གྱིས་ས་ལ་ལྷུང་ཡོང་བ་སོགས་དྲག་སྔགས་ཀྱི་ནུས་པ་མཐར་ཕྱིན་པ་ཞིག་བྱོན།
གསུམ་པ་ནི། འཇམ་དབྱངས་ཀུན་དགའ་བློ་གྲོས་ཞེས་བྱ་སྟེ། བདེ་བར་གཤེགས་པའི་གསུང་རབ་རབ་འབྱམས་ཀྱིས་མགུར་གྱི་བུམ་པར་ཕྱུག་ཅིང༌། རིག་པའི་ལྟ་ཟེར་གཞན་གྱིས་མི་བཟོད་པས།
མཁས་པ་དང་རློམ་པའི་སྐྱེ་བོ་ཕལ་མོ་ཆེའི་སྙིང་འདར་བར་བྱེད་པའི་སྤོབས་པ་ཅན། གནས་གསར་ཆོས་མཛད་ཅེས་གངས་ཅན་གྱི་ལྗོངས་ན་ཉི་མ་ལྟར་གྲགས་པ་དེ་ཉིད་ཡིན་ནོ། །ལྕམ་ཆེ་བ་ནི་སློབ་དཔོན་པདྨས་སྒྲོལ་དཀར་གྱི་སྤྲུལ་པར་ལུང་བསྟན་ཞིང་སྡེ་སྲིད་ཆེན་པོ་ཤར་པ་བའི་ཁབ་ཏུ་བྱོན།
ཕྱོགས་དེའི་གསང་སྔགས་རྙིང་མ་པ་མཐའ་དག་གི་དཔུང་གཉེན་མཛད། རྙིང་མའི་རྒྱུད་འབུམ་བཞེང་པ་དང༌། པཎ་ཆེན་འབུམ་ཕྲག་གསུམ་པ་སྤྱན་དྲངས་ནས་བཀའ་བརྒྱད་ཀྱི་ཆོས་འཁོར་བསྐོར་བའི་བདག་རྐྱེན་ལ་བརྟེན་ནས་དེང་སང་གི་བར་དུ།
སྔགས་

འཆང་རྣམས་གཞན་ལས་ཁྱད་དུ་འཕགས་པའི་རྒྱུན་མ་ཉམས་པ་སོགས་བསྟན་པ་ལ་བྱ་བ་ལྷག་པར་མཛད། གཅིག་ནི་བཀའ་བརྒྱུད་བསྟན་པའི་བདག་པོ་འབྲུག་པ་དཔོན་རིན་པོ་ཆེའི་ཁབ་ཏུ་བཞེས་ནས་ཡུམ་བདག་མེད་མའི་རྣམ་འཕྲུལ་དུ་གྲགས།
ལྕམ་གསུམ་གྱིས་འཇིག་རྟེན་བྱ་བ་སྒྲུབ་པར་དཀའ་ལ་འགྲུབ་ཀྱང་དོན་མེད་པ། སྡུག་ལ་སྐྱིད་པོར་འཛིན་པའི་ཟིར་ལོང་ཐམས་ཅད་རྒྱབ་ཏུ་བོར་ནས་སྒྲུབ་པ་སྙིང་པོར་མཛད་དེ། དེ་ཡང་གཅིག་གིས་ནི་བདག་ཆེན་རྡོ་རྗེ་འཆང་ཆེན་པོའི་ཞབས་བསྟེན་ནས།
གསུང་ངག་རིན་པོ་ཆེ་ལ་ཐུགས་དམ་སྙིང་པོར་མཛད་དེ། སྐུ་གཤེགས་པའི་ཚེ། སྙེལ་བ་སོགས་ཅི་ཡང་མེད་པར། ཚེས་བཞི་མཆོད་པའི་ཉིན། ཅུང་ཟད་ཙོག་པུར་བཞུགས་འདུག་པའི་ཚེ།
ཐག་སྒྲ་དང་བཅས་དབུ་གཙུག་ནས་ཐོད་པ་སོར་བཞི་ཙམ་གར་སོང་མེད་པར་རྒྱ་མཐོང་ཕྱེ་བ་ཧ་རེ་ལས་པ་དེ་ལྟ་བུའི་ངང་ནས་འདའ་ཁ་མས་གྲུབ་མཐའ་སྙོགས་པ་ཡིན་ལ། གཉིས་ཀྱིས་ནི།
ཤར་ཀ་ཐོག་ཆོས་ཀྱི་རྒྱལ་པོ་བཞག་བླ་ཡེ་ཤེས་འབུམ་དང༌། མཆོག་གི་སྤྲུལ་སྐུ་པདྨ་གླིང་པ་མཉེས་པར་མཛད་དེ། ཆོས་ཉིད་ཟད་པའི་སྣང་བ་མཐར་ཕྱིན་པའི་རྣལ་འབྱོར་དབང་མོ་ཀུན་དགའ་ཆོས་ལྡན་དང༌། ནེ་གུ་ཆོས་ཀྱི་སྒྲོན་མ་ཞེས་གྲགས་པ་གཉིས་བྱུང་བར་གདའ།
དེ་ལས་ནང་སོ་སྐུ་མཆེད་ཀྱི་ཁབ་ཏུ། དཔལ་ལྡན་ས་སྐྱ་པའི་ཉེ་གནས་ཆེན་པོ་ནང་སོ་ལྷ་ཁང་ཆེན་མོ་བའི་སྲས་མོ་དཔལ་འཛོམ་པ་ཞེས་བྱ་བ་ཁབ་ཏུ་བཞེས་པ་ལས།
བདག་གི་ཡབ་བལྟམ་པ་ཡིན་ཏེ། དེ་ནི་བྱིས་པའི་དུས་ཉིད་ནས་རྒན་པའི་སྐྱེ་བོ་

ཐམས་ཅད་ཟིལ་གྱིས་གནོན་པར་ནུས་པའི་བློ་གྲོས་དང༌། སྒམ་ཞིང་བརྟན་ལ་མཐུ་སྟོབས་ཕུན་ཚོགས་པས། ཡི་གེ་དང༌། རྩིས་དང༌། བརྟག་པ་རྣམ་པ་བརྒྱད་ལ་སོགས་པ་ལུགས་ཀྱི་བསྟན་བཅོས་ཐམས་ཅད་བདེ་བླག་ཏུ་མཁྱེན་ནས།
ལུགས་གཉིས་ཀྱི་སྤང་བླང་ཕྲ་མོ་ཚུན་ཆོད་ལ་གཞན་དྲིང་མི་འཇོག་པའི་སྤོབས་པ་ཐོབ། མཚན་ལྷུན་གྲུབ་ནམ་མཁའ་རྡོ་རྗེ་ཚེ་བརྟན་དཔལ་འབྱོར་བཟང་པོ་ཞེས་གྲགས། བདག་ཆེན་འཇམ་དབྱངས་ཆེན་པོ་ཡབ་སྲས་གསུམ།
ལྕེ་སྟོན་རིན་པོ་ཆེ་སེང་གེ་ཡབ་སྲས། པཎ་ཆེན་བསོད་ནམས་བློ་གྲོས། མཁས་གྲུབ་ཆོས་ཀྱི་དབང་ཕྱུག །རྗེ་བཙུན་རྡོ་རིང་པ་ཆེན་པོ། མཁན་ཆེན་དཀོན་མཆོག་ཚུལ་ཁྲིམས། རྗེ་བྱ་བཏང་ཀུན་དགའ་ཆོས་ལྡན།
རྣལ་འབྱོར་དབང་ཕྱུག་ཀུན་དགའ་རྒྱལ་མཚན། སེམས་དཔའ་ཆེན་པོ་བསོད་ནམས་རྒྱལ་མཚན། བདག་ཆེན་ཐམས་ཅད་མཁྱེན་པ། རི་ཁྲོད་པ་ཉི་མ་གྲགས་པ། མཐུ་སྟོབས་དབང་ཕྱུག་དཀར་ཆེན་ཀུན་དགའ་གྲགས་སོགས་ལས་སྔ་ཕྱིར་ཆོས་མང་དུ་གསན།
ཁྱད་པར་དགུང་ལོ་བཅུ་གསུམ་པ་ལ་རང་གི་ཨ་ནེ་འཁྲུལ་ཞིག་ཀུན་དགའ་ཆོས་ལྡན་ལས་རྫོགས་པ་ཆེན་པོ་སངས་རྒྱས་མཉམ་སྦྱོར་གྱི་འཁྲིད་བསྐྱངས་པས། ཉམས་གོང་འཕེལ་གྱི་སྣང་བ་མངོན་དུ་གྱུར།
གཞན་ཡང་ཞི་ཁྲོ་དགོངས་པ་རང་གྲོལ་དང༌། སྤྱོད་ཡུལ་སོགས་ཁྲིད་དུ་མ་གསན་ཞིང༌། ཉམས་སུ་བླངས་པས་སྒྱུ་ལུས་རྨི་ལམ་ལ་རང་དབང་ཐོབ་སྟེ་ལྕང་ལོ་ཅན་ལ་སོགས་པ་སངས་རྒྱས་ཀྱི་ཞིང་དུ་མར་ཡང་བྱོན།

རང་ལ་གནོད་པའི་ཀླུ་གདུག་པ་ཅན་ཞིག་འདུལ་བ་སོགས་མཛད། སྐབས་ཤིག་ཏུ་འབྲི་མཚམས་ཀྱི་གམ་པ་རྫོང་ཞེས་བྱ་བར་ཕྱག་ན་རྡོ་རྗེའི་བསྙེན་པ་མཛད་པ་ན། མར་མེ་སྣུམ་མེད་ཀྱང་ཡུན་རིང་དུ་འབར་བ་དང༌། རེས་འགའ་ཐུན་མཚམས་ཀྱི་ཞལ་འཕྲོས་མཛད་པ་ན་མར་མེ་མནལ་འགྲོ་ཞིང༌།
ཐུགས་དམ་ལ་བཞུགས་པ་ན་སྒྲོན་མཁན་མེད་པར་གསལ་གྱིས་འབར་བ་དང༌། དྲི་བཟང་པོས་ནང་ཁེངས་པ་སོགས་བྱུང་ཞིང༌། ཁྱད་པར་སྙིང་རྗེ་བྱང་ཆུབ་ཀྱི་སེམས་སེམས་ཅན་ལ་དམིགས་པའི་རྣམ་པ་ཅན་བཅོས་མིན་དུ་འཁྲུངས།
ཀླུ་འབུམ་གཉའ་ཁྲིའི་གདན་རྣམས་ཤིན་ཏུ་གསལ་བར་གཟིགས། མནལ་ལམ་དུ་ཁྱོད་ཁྱུང་འདི་ལ་ཞོན་ནས་རི་རབ་ལ་སྐོར་བ་གསུམ་བྱས་པའི་མཐར་ལྕང་ལོ་ཅན་དུ་འགྲོའོ་ཞེས་པའི་ལུང་བསྟན་གསལ་བར་ཐོབ།
དུས་དེ་ནས་བཟུང་སྟེ་ལྷག་པའི་ལྷར་བཟུང་སྟེ་བསྙེན་སྒྲུབ་ཁོ་ནས་དུས་འདའ་བར་མཛད། སྡེ་སྲིད་སེང་གེ་རྩེ་པའི་ནང་བློན་ཐོགས་ཤིག་མཛད་དེ།
ལུགས་གཉིས་ཀྱི་ཟིར་ལོང་ཉིན་མཚན་མི་ཕྱེད་པ་ལྟ་བུ་དང༌། བདེ་གཟར་དུ་མས་གཡེང་བ་དཔག་ཏུ་མེད་པའི་སྐབས་སུ་ཡང༌། ཐུགས་དམ་གྱི་རིམ་པ་རྣམས་དང་ནང་གཏོར་བསྐང་གསོ་དང་བཅས་པ་གཅིག་ཀྱང་འཆག་མ་མྱོང༌།
སྐབས་ཤིག་ཏུ་ཆེས་བསྙུང་བ་ཡུན་རིང་པོ་ཞིག་བྱུང་བ་ན། རང་གི་ཁུ་བོ་ཆོས་ཀྱི་རྗེ་ལས། སྒྲོལ་མ་སྔོ་ལྗང་གི་རྗེས་གནང་གསན་པའི་དུས། རྗེ་བཙུན་མ་མ་རྒད་དྭངས་པའི་མདོག་ཅན་རི་བོ་ཙམ་ཞིག་དངོས་སུ་གཟིགས།
སྐུ་ཉམས་བསམ་གྱིས་མི་ཁྱབ་པ་བྱུང༌། དེ་ནས་མྱུར་དུ་བསྙུང་བ་ལས་གྲོལ། གཞན་ཡང་དཔལ་ཀྱེ་རྡོ་རྗེའི་དབང༌།

བཀའ་གདམས་ལྷ་བཞིའི་ཁྲིད་ལ་སོགས་པ་སྔ་ཕྱིར་ཆོས་དུ་མ་ཡང་གསན། དེ་ནས་བོ་དོང་ཨེར་བྱོན་ཏེ། ལུགས་གཉིས་ནས་ཕྱོགས་དེ་བདེ་སྐྱིད་དང་ལྡན་པ་མཛད། ཁྱད་པར་དུས་གསུམ་སངས་རྒྱས་ཐམས་ཅད་ཀྱི་ངོ་བོ་རྗེ་བཙུན་རྡོ་རྗེ་འཆང་སྒོ་རུམ་པའི་ཞལ་སྔ་ནས་ཇོ་ནང་གི་གདན་སར་བཞུགས་པ་སྤྱན་དྲངས་ཏེ།
ཟབ་དགུའི་གདམས་པ་དུ་མ་སྔ་ཕྱིར་གསན། བདག་ཉིད་འཁོར་འབངས་ལོངས་སྤྱོད་དང་བཅས་པ་བྲན་དུ་ཕུལ་ནས། ཅི་མཛད་ལེགས་པ་དང༌།
ཅི་གསུང་ཚད་མར་འཛིན་པའི་མོས་གུས་ཀྱིས། མི་མཉེས་པ་སྐད་ཅིག་ཀྱང་མེད་པར་མཆོད་ཅིང༌། བསྙེན་བཀུར་བ་དང་བསྟི་སྟང་དུ་མཛད་པས་ཐུགས་ཡིད་གཅིག་ཏུ་འདྲེས། ཐུན་མོང་མ་ཡིན་པའི་བྱིན་རླབས་ཀྱི་འཕོ་བ་ཐོབ།
རྗེ་བཙུན་ཆེན་པོ་གྲགས་པའི་སྐུ་བྱིན་རླབས་ཀྱི་གཟི་འོད་འབར་བ་དྲན་པ་ཙམ་གྱིས་དགེ་ལེགས་སྩོལ་ནུས་པ་འདི་ཉིད་གཙུག་ལག་ཁང་མཆོད་སྤྲིན་དང་བཅས་པ་བཞེང་བ་སོགས་རྣམ་དཀར་གྱི་བྱ་བ་དུ་མ་མཛད།
བདག་གི་བླ་མ་རྡོ་རྗེ་འཆང་ཆེན་པོ་དེ་ཞིང་གཞན་དུ་འབྱོན་པར་བཞེད་པའི་ཚེ། བརྒྱུད་པ་འཁོར་བཅས་དཀར་ནག་གི་འབྲེལ་པ་དང་བཅས་པ་སྲིད་པ་ཀུན་ཏུ་རྗེས་སུ་འཛིན་པར་གསོལ་བ་བཏབ་པ་བཞིན་ཞལ་གྱིས་བཞེས་འདུག་པས།
བདག་ཅག་བརྒྱུད་པ་རྣམས་ལ་འདི་གཅིག་པུའི་སྐུ་དྲིན་ཡང་བསམ་པའི་ར་བ་ལས་འདས་གདའ། གཞན་ཡང༌། རྒྱལ་དབང་རྡོ་རྗེ་འཆང་མཁན་ཆེན་ཐམས་ཅད་མཁྱེན་པའི་ཞལ་སྔ་ནས་དང༌།
གྲུབ་ཐོབ་ཀྱི་འཁོར་ལོས་སྒྱུར་བ་སངས་རྒྱས་སེང་གེའི་ཞབས་སྤྱན་དྲངས་ནས། སྙིང་པོར་གྱུར་པའི་གདམས་པ་མང་དུ་གསན། འཇིག་རྟེན་གྱི་མཛད་པ་མཐའ་དག་ཐུ་བོར་གྱུར་

པའི་སྲས་གཉིས་ལ་གཏད་དེ། རང་ཉིད་སྐུ་མཚམས་ལོ་རེ་བཞིན་ཡང་ཟླ་བ་ལྔ་ཙམ་མ་ཆད་པ་དང༌། དུས་རྒྱུན་དུའང་ཉི་མ་སྔ་ཕྱེད་ཡན་ཐུགས་དམ་ཁོ་ན་ལ་མཉམ་པར་འཇོག །བཞུགས་གྲལ་དང༌། ཞབས་འཆག་སོགས་མཛད་པའི་ཚེ་ཨ་ཅང༌།
ཐ་ན་གསོལ་ཇ་བཞེས་པའི་བར་ལའང་ཕྱག་ཕྲེང་ཉེད་ཅིང་གསང་སྔགས་ཀྱི་བཟླས་བརྗོད་ཁོ་ན་ཤིབ་བུར་མཛད་པས། ལྷག་པའི་ལྷའི་བཟླས་བརྗོད་དུང་ཕྱུར་གསུམ་ལྷག་པ་སོང་གདའ་ཞིང༌། རྡོ་རྗེ་ཆོས་སྐྱོང་རྣམས་ཀྱི་བསྐང་གསོ།
བཤགས་པ། མདོས། ཚོགས་ཀྱི་འཁོར་ལོ་སོགས་ཀྱང་སྔགས་པ་གཞན་གྱི་སྔགས་ཀྱི་གྲངས་ལས་མང་བ་ཙམ་སོང་གདའ་ནའང༌། རློམ་སེམས་དང་ཡུས་ཡེ་མི་མཛད་མོད། གྲུབ་པའི་མཚན་མ་སྒྲིབ་མ་ནུས་པར་མངོན་དུ་མཐོང་བ་ནི།
གམ་པ་རྫོང་དུ་བཞུགས་པའི་དུས་ཤིག་ནམ་མཁའ་ལ་ཐོག་རིས་བཅས་ཏེ་ཐོག་འབབ་པར་རྩོམ་པ་ན་སྡིགས་མཛུབ་ཀྱི་རྩེ་ལ་བསླངས་ཏེ་ཕྱོགས་གཞན་རིང་པོ་ཞིག་ཏུ་འཕངས་པས། ས་དེར་ཐོག་འཕོས་ནས་རྫོང་འཁོར་བཅས་ལ་གནོད་པ་མ་བྱུང་བ་དེ་དུས་ཀྱི་སྐྱེ་བོ་ཐམས་ཅད་ཀྱིས་མཐོང་བ་དང༌།
བོ་དོང་རྫོང་བཏབ་པའི་དུས་འཚུབ་ཤེད་ཡིན་ནམ། དུས་དེ་ནས་གནས་གསར་བ་གོང་འཕེལ་ལ་སོང་གདའ་བས་དགེ་མཚན་ཡིན་ནི་མ་ཤེས།
གནམ་ལྕགས་ཀྱི་ཐོག་ཆེན་པོ་ཞིག་སྐུ་གཞོགས་རང་དུ་བབས་པ་ན། ཐག་རིང་པོ་ན་ཡོད་པའི་འུ་ལག་པ་ཁ་ཅིག་ཤི །གླ་བ་མགོ་བྱ་བ་སྐུ་དྲུང་ན་ཡོད་པ་དྲན་མེད་དུ་བརྒྱལ་བ་སོགས་ཕལ་ཆེར་རོད་རོད་པོར་གྱུར་ཀྱང༌།
སྐུ་ཉིད་ལྟ་སྟངས་ལས་མ་གཡོས་པར་ཞལ་འཛུམ་ཡེ་རེ་བཞུགས།

སྐུ་ལ་གནོད་པ་ལྟ་ཅི་སྨྲོས། ན་བཟའི་སྣེ་མོ་ཚུན་སྐྱོན་མེད་དུ་སོལ་ལེ། སྐུ་གཞོགས་ན་བཞུགས་པའི་རྗེ་ས་སྐྱ་པ་ཡབ་སྲས་ཀྱི་སྐུ་ཉིད་ཐུགས་དམ་རྟེན་དུ་བཞེངས་པ་ཞིག་དང༌། དེའི་དྲུང་ན་ཡོད་པའི་ཐུགས་དམ་གཏོར་མ་རྣམས་ཀྱི་རྩེ་རྒྱན་ཙམ་ཡང་མ་ཞུ་བར་གནས་པ་སོགས་ཐམས་ཅད་ཀྱི་མཐུན་གྲུབ་ཏུ་བྱུང་བའི།
སྐུ་ལྡེར་བྱིན་རླབས་ཅན་དེ་རྣམས་ད་ལྟའང་དབུ་རྩེ་ན་བཞུགས། ཐུགས་དམ་གཏོར་མ་དེའང་གླང་ལོ་གླིང་ལོག་ཆེན་པོ་མ་བྱུང་བར་ཡེ་མ་ཉམས་པ་ཡོད་པ་ཡིན།
གཞན་ཡང་རོང་ཆུང་གི་འཕྲང་ལ་བྱོན་པའི་ཚེ། སྐུའི་ཐད་རང་ལ་རྦབ་ལུག་རོ་ཙམ་ཞིག་མཆོང་ཞིང་བྱུང་བ་ལ། སྐུ་འཁོར་ཐམས་ཅད་ཧན་བརྡལ་བ། སྡིགས་མཛུབ་མཛད་པས་གྱེན་ལ་རྒྱང་ཙམ་ཞིག་ལོག་རྗེས་ཕྱོགས་གཞན་ཞིག་ལ་ལྷུངས་ནས་ཅི་ཡང་མ་ཉེས་པ་དང༌།
བཙག་ས་དཀར་གྱི་གྲུ་ལ་བྱོན་པའི་ཚེ། གཙང་པོའི་འཇིངས་སུ་སླེབས་པ་ན་ཆུ་རྦ་ཀློང་དང་བཅས་ཏེ་འཚངས་བྱུང་བ་ན།
སྡིགས་མཛུབ་བསྟད་དེ་ཕཊ་ཅེས་གསུངས་པ་ཙམ་གྱིས་ཆུ་ཐིགས་པ་ཙམ་ཡང་མ་ལྷུངས་པར་ཕྱིར་ལོག་པ་སོགས་ཐམས་ཅད་ཀྱི་མཐུན་གྲུབ་ཏུ་མཐོང་གདའ། བོ་དོང་དུ་ཧོར་དམག་བྱུང་བའི་ཚེ། ནང་གཟན་ཁ་ཅིག་ཧོར་རྒྱ་ཙམ་གྱིས་འབའ་རྩི་ཀོང་བྱས་གསོད་ལ་ཉེ་བ་ན།
རྒྱང་རིང་པོ་ནས་སྡང་མིག་དང་སྡིགས་མཛུབ་མཛད་དེ་ཤཱ་ས་ན་བཟླ་བར་མཛད་པས་ཧོར་དེ་དག་གློ་བུར་དུ་བྲོས་ཤིང་འཁྱམས་སོང་ནས། རང་ཕྱོགས་ལ་གནོད་པ་མ་བྱུང་བ་ནི་བདག་ཉིད་ཀྱིས་མངོན་སུམ་དུ་མཐོང༌།
གཞན་ཡང་རྡོ་རྗེ་ཆོས་སྐྱོང་རྣམས་ལ་བསྙེན་སྒྲུབ་དང་བསྐང་བཤགས་རྩལ་དུ་བཏོན་པས། གཞུང་ནས་བཤད་པའི་རྟགས་རབ་འབྲིང་ཐམས་ཅད་མངོན་དུ་གྱུར།
མངོན་སུམ་དུ་

རྟག་པར་གཟིགས་ཀྱི་ཡོད་གདའ་བས། འཕྲིན་འཆོལ་གྱི་སྐབས་འགར། གཙོ་བོ་རྣམས་ཆ་ལུགས་འདི་ལྟ་བུས་རྣམ་འགྱུར་འདི་འདྲ་སྟོན་གྱི་འདུག་གསུང་པ་དང་མིས་བསྲེག་མཁན་མེད་པར་སྤོས་ཕོར་སྟོང་པའི་ནང་ནས་ཚིལ་ཆེན་གྱི་དུ་བ་འཕྱུར་བ་དང༌།
དགུན་གྲང་སྒང་གི་སྨན་རག་གཏོར་མ་ཐམས་ཅད་ཁོལ་ཞིང་དྲི་རོ་ཕུན་སུམ་ཚོགས་པ་འབྱུང་བ་དང༌། སྐུ་གཅིག་པུས་དབྱངས་མཛད་ཀྱང་ཉེ་འཁོར་ནས་ཉན་པ་ན་དབྱངས་ཀྱི་རམ་བུ་འདེགས་མཁན་ཁ་ཡར་གྱི་སྐད་ཐམས་ཅད་ཀྱིས་མཐུན་གྲུབ་ཏུ་ཐོས་པ་ནི་ཤས་ཆེར་འབྱུང༌།
བསྒྲལ་བའི་ཞིང་ཞིག་ལ་མངོན་སྤྱོད་ཀྱི་ལས་མཛད་དེ་དགུག་གཞུག་མཛད་པ་ན་བླའི་གཟུགས་ཞུམ་བུ་འདྲ་བ་ཞིག་ཡུད་ཀྱིས་ཐིམ་མ་ཐག་ལིངྒ་འདར་ཁྲི་ལི་ལི་འདར་བྱུང་བ་དེར་འཁོད་པ་ཀུན་གྱིས་མཐོང་བ་དང༌།
དྲག་པོའི་གཏོར་མ་ཞིག་འཕེན་པར་མཛད་དེ། གཏོར་མ་ཕྱིར་ཁྱེར་ནས་བསྐུལ་མཛད་པ་ན་གཏོར་མ་གནོད་ཀྱི་ནང་དུ་ཁྲུ་རེ་ཙམ་ལན་གསུམ་འཕར་བ་དང༌།
མདོས་གཏོར་གྱི་གསེབ་ནས་མེ་ཆེན་པོ་བུད་ནས་དགྲ་ཕྱོགས་སུ་འགྲོ་བ་སོགས་ཐུན་མོང་གི་གྲུབ་པའི་མཚན་མ་མང་དུ་ཡོད་དེ་ཐམས་ཅད་བྲི་བར་མ་ནུས། མནལ་ལམ་དུ་རྗེ་བཙུན་ཏི་ཕུ་པ་དང་མཇལ་ནས་སྐུ་ཚེའི་ཚད་ལུང་བསྟན་པ་དང༌།
གཞུ་མགོ་ཐོན་གྱི་སྒར་ན་བཞུགས་པའི་ཚེ། ནང་གཅིག་མདུན་གྱི་ནམ་མཁར་ཐིག་ལེ་མཐིང་ཁ་འོད་ཁ་དོག་ལྔས་བསྐོར་བ་མཐེབ་ལོང་ཙམ་ཞིག་གི་དབུས་ན། མ་འདྲེས་ལ་ཡོངས་སུ་རྫོགས་པའི་རྒྱལ་བ་རྡོ་རྗེ་འཆང་གི་སྐུ་རྒྱན་དང་བཅས་པ་ཕྱི་ནང་སྒྲིབ་ཐོགས་མེད་

པ་ཞིག་གསལ་བར་གཟིགས་ཏེ་འདི་ནི། དཔལ་དུས་ཀྱི་འཁོར་ལོའི་རྒྱུད་འགྲེལ་བ་རྣམས་དང༌། རང་བཞིན་རྫོགས་པ་ཆེན་པོའི་རྒྱུད་དང་མན་ངག་ལ་མཁས་པའི་སྐྱེ་བོས་ལྟས་ན་ནི་བསམ་གྱིས་མི་ཁྱབ་པའི་ལམ་རྟགས་སུ་གདའ།
ཁ་ཕྱིར་ལྟས་ལ་གོམས་པའི་མཁས་གྲུབ་མང་པོ་ནི་འཁྲུལ་སྣང་དག་བྱ་ཡིན་ལོས་གསུང་ངམ་སྙམ། མདོར་ན་དེ་ལ་སོགས་པ་མཆོག་གི་ལམ་རྟགས་དུ་མ་ཞིག་མངོན་དུ་གྱུར་མོད། རང་ཉིད་ཀྱང་ཐ་མལ་པ་ཁོ་ནའི་ཚུལ་འཛིན།
མི་རྣམས་ཀྱང་ཡ་བོ་ནམ་མཁའ་སོགས་མཚན་གྱི་འབོད་ཕྱོགས་མང་པོ་དང་བཅས་དམ་པ་དང་ལྟ་ཅི། མི་གཞུང་མའི་མཐོང་ཡང་མི་བྱེད་པ་དེ་གའི་ངང་ལ་སྦས་པའི་རྣལ་འབྱོར་གྱི་བརྟུལ་ཞུགས་ཀྱིས་ནང་གི་ས་ལམ་བགྲོད་པ་ལ་གཙོ་བོར་མཛད་པ་ཞིག་གདའ།
དེ་ལྟར་ཕྱི་ལྟར་སྡེ་པ་དཔོན་པོའི་ཚུལ་འཛིན་མོད། དེང་སང་གི་ནང་སོ་རྣམ་པ་རུ་ང་ལ་དཔའ་ནུས་ཞན་པ་འདི་རྣམས་དང་ཡེ་མི་འདྲ་བ། མནའ་དམ་ཚིག །ཁྲེལ་ངོ་ཚ།
གཞུང་ཕྱི་ཐག་གཙོ་བོར་མཛད་ནས། ཟན་གང་ཆང་གཅིག་དང་ལྟ་ཅི། བྱུས་ཀྱི་ཁེ་ཆེན་པོ་བསམ་གྱིས་མི་ཁྱབ་པའང་ཁྱད་དུ་བསད་ནས་མདུང་གཅིག་འཛིན་ཁོ་ན་མ་གཏོགས། ཁྱེ་ཅུང་ཟད་འོང་འོང་འདྲ་ན་དགྲ་མི་ཤ་བོའང་པང་དུ་བླངས་ནས་ཙམ་པག་སྐྱོང༌།
གུས་ཅུང་ཟད་འོང་འོང་འདྲ་ན་ཕ་ཡང་རྒྱབ་ཏུ་ཤུགས་ནས་རྡོ་ཆར་འབེབས། ཉི་མ་གང་ཤར་གྱི་ཅམ་པ་ལྷ་མོ་ལ་དགོས་པའི་དབང་དུ་མིང་བཏགས་པའི། ཁེ་ལས་གཏམ་ངན་ཐུ་བ།
མི་བརྒྱུད་ཀྱི་བསེགས་བརྡར་དུ་འགྲོ་བ་འདི་འདྲ་དང༌། དགོས་མེད་ལ་འུར་ཤང་ས་འཚོང༌། གཏུགས་

ན་ཝ་གྲོས་མགོ་གར་འཇུག་ཚང་བརླག་པ་འདི་འདྲ་མིན་པར།ཐོག་མར་ཞི་བས་འཕམ་བླངས། གལ་ཏེ་དེས་མི་འདུལ་ན་ཟློག་ཏུ་མེད་པའི་དཔའ་ནུས་ཀྱིས་ཕས་རྒོལ་དེ་སྟོབས་ཆེ་ཆུང་ལ་ཡེ་མ་ལྟོས་པར་སླར་མི་སྐྱེ་བའི་ཆོས་ཅན་དུ་ཐལ་བར་སྟོང་པ་སོགས་འཇིག་རྟེན་གྱི་ཕྱི་མོ་ཉན་ངེས་ཁོ་ན་མཛད།
ཆོས་ཕྱོགས་ནས། དེང་སང་གི་བླ་གུམ་སྤྲ་ཅལ་ཁ་ཅིག་དང་མི་འདྲ་བར། སྤྱིར་ཆོས་དང་གང་ཟག་ཐམས་ཅད་ལ་དག་སྣང་ཕྱོགས་མེད་དུ་མངའ་བས།
རང་རང་གི་ལུགས་ཀྱི་བསྟན་དང་བསྟན་འཛིན་ཐམས་ཅད་ལ་གུས་པ་དང་བསྟི་སྟང་དུ་མཛད་མོད། རང་གི་རྩ་བའི་གྲུབ་མཐའ་རྗེ་བཙུན་ས་སྐྱ་པའི་བསྟན་པ། དེ་ལས་ཀྱང་སྙིང་པོར་གྱུར་པ་བདག་ཆེན་རྡོ་རྗེ་འཆང་ཡབ་སྲས་ལས་སྟོན་དང་བསྟན་པ་གཞན་ནས་མི་འཚོལ།
ཇ་སིག་རེ་ཙམ་དང༌། རྟ་དྲེལ་རེ་ཙམ་ལ་རྩ་བའི་གྲུབ་མཐའ་དང་བླ་མ་ཐམས་ཅད་འཚོང་བའི་ཐུགས་མནལ་ལམ་དུའང་མི་མངའ་བ་སོགས། ཆོས་དང་འཇིག་རྟེན་གཉིས་ཀ་ནས་དཔེ་ཐུབ་པའི་ལེགས་ཚོགས་ཁོ་ནས་དུས་འདའ་བའི་ངང་ནས།
དགུང་ལོ་དྲུག་ཅུ་རྩ་བརྒྱད་བཞེས་པའི་ཆུ་ཕོ་ཁྱིའི་ལོ་ཁྲུམས་ཅན་གྱི་ཟླ་བའི་ཚེས་བཅུ་ལ་ཟབ་མོའི་རྣལ་འབྱོར་ལས་མ་གཡོས་བཞིན་དུ།
ཐོག་མའི་ལུང་བསྟན་ལྟར་ན། སྐུ་སྐྱེ་བ་གསུམ་བརྒྱུད་དགོས་པར་སྣང་མོད། དེའི་རྗེས་སུ་ལམ་ཟབ་མོ་དུ་མ་ཞིག་གི་ནུས་པས། སྐྱེ་བ་དེ་ཉིད་ཀྱིས་བྱང་ཕྱོགས་རྒྱལ་བའི་ཞིང་དུ་འབྱོན་པའི་ལྟས་ངོ་མཚར་བ་བསམ་གྱིས་མི་ཁྱབ་པ་དང༌།
མཁའ་འགྲོ་ཆོས་སྐྱོང་གི་བསུ་བ་མངོན་སུམ་དུ་

བདག་ཅག་རྣམས་ཀྱིས་མཐོང་བ་དང་མ་མཐོང་བ་དུ་མ་དང་བཅས་ཏེ་ཞི་བར་གཤེགས་པའི་ཚུལ་བསྟན་རིན་ཐང་མེད་པའི་རིན་པོ་ཆེའི་ཕུང་པོ་སྐུ་གདུང་དེ་ཉིད་བདག་ནི། བསོད་ནམས་དམན་པས་ཕྱག་ཕྱི་མ་ཐུབ། ཆོས་ལུང་ནས་མཁན་རིན་པོ་ཆེས་མཆོད་སྤྲིན་རྒྱ་མཚོས་བསྟབས་ཏེ་ཞུགས་ལ་ཞེན་པའི་ཚེ་མེའི་ཚོགས་ཀྱིས་སྐུ་ལ་རེག་པར་མ་ནུས་པར་རེ་ཞིག་ན་ཐུགས་ཀའི་ཐད་ནས་མེ་རང་འབར་ཏེ་ཡུད་ཀྱིས་ཞུགས་བཞེས་ཤིང༌།
གདུང་ཐམས་ཅད་རིང་བསྲེལ་གྱི་ཕུང་པོར་གྱུར།
ཆེས་དཀར་བའི་ས་ལ་སྐུ་གདུང་ཅུང་ཟད་བསྲེས་ནས་དཔལ་ཕྱག་ན་རྡོ་རྗེའི་སྐུ་ཁྲི་ཁྲག་མང་པོ་བཏབ་པ་ཐམས་ཅད་ཀྱང་རང་བཞིན་གྱིས་བཻཌཱུརྱ་སྔོན་པོའི་མདོག་ལྟ་བུར་འགྱུར་བ་སོགས།
གཟུ་བོར་གནས་པ་ཐམས་ཅད་མི་ཕྱེད་པའི་དད་པ་ལ་འགོད་པར་མཛད་པའི་ལྟས་དུ་མ་ཞིག །སྐྱེ་བོ་མང་པོའི་མཐུན་གྲུབ་ཏུ་བྱུང་བ་ཡིན་ནོ། །དེས་ན་རང་ཅག་འདིའི་རིགས་སུ་སྐྱེས་པ་རྣམས།
དུས་ཀྱིས་མ་ཁྱོགས་པ་ལ་ཁག་བཏང༌། སྐུ་ཡོན་ཆེ་བར་གྲགས་པ་མང་པོའི་ལད་མོ་བྱས། མི་ཆོས་ཀྱི་མནའ་དང༌། ལྷ་ཆོས་ཀྱི་དམ་ཚིག་ལ་རྩི་འཇོག་མེད་པར། དགོས་པའི་དབང་ཡིན་པས་སྐྱོན་མེད་ཅེས་གང་ངན་ལ་ངོ་སོར་འཁྱེར་བ་དེ་འདྲ་རྨི་ལམ་དུ་ཡང་མི་བྱ་བར།
ཕ་རྒན་དེས་ཇི་ལྟར་མཛད་པའི་རྗེས་སུ་ཞུགས་ནས། ཆོས་དང་འཇིག་རྟེན་ཟུང་འཇུག་ཏུ་ཁྲིག་ཁྲིག་བྱས། འདི་ཕྱི་གཉིས་ཀ་ཡོད་པ་རེ་མི་བྱེད་ཀ་མེད་ཡིན་པས།
ནོར་སུ་ཆེ་དང་སྟོང་འུར་སུ་ཆེ་ལ་བླ་མ་མི་རེ། རྟ་དྲེལ་དང་གྲུབ་མཐའ་མི་བརྗེ། ལུགས་གཉིས་ནས་རང་ལུགས་ཟིན་ངེས་རེ་དགོས་སོ་ཞེས། ཕྱིས་འབྱུང་

བའི་རིགས་ཀྱི་ཚ་བོ་རྣམས་ལ་བཙུན་རྒན་འབའ་སུ་བ་དེས་ཁ་ཆེམས་སུ་བཞག་པ་ཡིན་ནོ། །ཡིད་བཞིན་ནོར་བུས་གཏམས་པའི་ཆུ་གཏེར་གྱི། །ཁ་དོག་མཐོང་བས་སྐྲག་པའི་རྡར་མ་རྣམས། །ཕྱོགས་དེའི་གཏམ་ཡང་བདག་གིར་མི་བྱེད་ན།
།རིན་ཆེན་བགོ་སྐལ་ཐོབ་པའི་སྐལ་བ་ཅི། །ལྟར་སྣང་འཇིག་རྟེན་སྤྱོད་པར་མཐོང་བ་ཡིས། །ཡུན་རིང་བསྟེན་ཀྱང་པད་མཚོའི་སྦལ་པ་བཞིན། །སྐལ་དམན་ཕལ་གྱིས་དམ་པར་མ་མཐོང་ན། །རྒྱུས་མེད་སྐྱེ་བོ་རྣམས་ལ་སྨོས་ཅི་དགོས།
།ཁ་ཅིག་གཞན་ཟེར་ཙམ་ལ་ཚད་མར་འཛིན། །ལ་ལ་སྡང་བར་ཞུགས་པས་ཡིད་དབང་འཁྲུགས། །ཕལ་ཆེན་ཡོན་ཏན་སྐྱོན་གྱི་དབྱེ་འབྱེད་བྲལ། །དེས་ན་དམ་པའི་ཡོན་ཏན་མཐོང་བ་ཉུང༌།
།ཁ་ཅིག་དེ་ལ་འདི་འདྲ་མ་བྱུང་བས། །ཁྱེད་ལ་ཅི་འབྱུང་དེས་ན་བརྫུན་ཡིན་སྙམ། །སེམས་ཡོད་སྐྱེ་བོ་ཕལ་ལ་མི་འབྱུང་བ། །དེ་ཕྱིར་དམ་པའི་ཡོན་ཏན་མཆོག་ཏུ་གྲུབ། །ཨ་ཧོ་འཇིག་རྟེན་ཕུན་ཚོགས་མཐའ་དག་ལ།
།རོལ་བཞིན་འཇིག་རྟེན་སྤྱོད་ལས་འདའ་འགྱུར་བ། །འཇིག་རྟེན་འཇིག་རྟེན་འདས་པའི་ཕུན་ཚོགས་ལ། །རོལ་ཁྱོད་འཇིག་རྟེན་འདི་པར་ཕལ་གྱིས་མཐོང༌། །བདག་ནི་དུས་འདི་ནས་བཟུང་བྱང་ཆུབ་བར།
།བདག་ཉིད་ཆེ་ཁྱོད་ཞབས་རྡུལ་བསྟེན་བགྱིད་ན། །བདག་དང་བདག་གིར་བྱས་པའི་སྤུན་རྣམས་ཀྱང༌། །བདག་ལྟའི་གཡུལ་ལས་རྒྱལ་བར་མཛད་དུ་གསོལ། །དེ་ལྟར་བདག་གི་ཕ་རྒན་དེ་བལྟམས་ནས་རིང་པོ་མ་ལོན་པ་ན་ཡུམ་དེ་ཉིད་ཆོས་ཀྱི་དབྱིངས་སུ་ཐིམ་པ་ལ་བརྟེན་ནས།
གཙང་ཚོང་འདུས་མགུར་མོའི་ཁྲི་དཔོན་ལུགས་གཉིས་ཀྱི་

དབང་ཕྱུག་ཏུ་གྱུར་པ་དེའི་ལྕམ་སྲིང་མ་བྱང་སེམས་བུ་ཁྲིད་མར་གྲགས་པ་ཁབ་ཏུ་བཞེས་པའི་སྲས་ཀྱི་ཐུ་བོ་ནམ་མཁའ་རྒྱལ་བ་འཇིག་རྟེན་སྙིང་པོ་མེད་པའི་རང་ཞལ་གཟིགས་ནས། རྗེ་བཙུན་ལྕེ་སྟོན་པཎ་ཆེན་ལས་དགེ་བསྙེན་མཛད།
ཕྱིས་སུ་མཁན་ཆེན་ཐམས་ཅད་མཁྱེན་པའི་ཞབས་དྲུང་དུ་རབ་ཏུ་བྱུང་ཞིང་མཚན་རིག་འཛིན་རྡོ་རྗེ་བདུད་འདུལ་དུ་གྲགས་བ་དེའང་ཐུགས་རབ་ཆེ་ཞིང་ཐུགས་གསལ་བ། གོང་དུ་སྨོས་པའི་དམ་པ་དེ་དག་ཕལ་ཆེར་དང༌།
སྤྲུལ་སྐུ་ཤཱཀྱ་བཟང་པོ། རིག་འཛིན་ཆེན་པོ་ཚེ་བདག་རྣམ་རྒྱལ། གནུབས་ཆེན་རིན་ཆེན་དཔལ་བཟང༌། རྗེ་བཙུན་ཆོས་ཀྱི་རྒྱལ་པོ་མངའ་རིས་རིག་འཛིན་ཆེན་པོ། རྗེ་ཀུན་བཟང་མཐུ་སྟོབས།
གྲུབ་མཆོག་མཆོག་ལེགས་རྡོ་རྗེ། བླ་མ་རིན་པོ་ཆེ། དགེ་སློང་ཆེན་པོ་སོགས་དམ་པ་དུ་མའི་ཞབས་ལ་གཏུགས། སྤྱིར་ས་ཀར་རྙིང་གསུམ་དུ་གྲགས་པའི་གདམས་པ་དུ་མ་གསན། ཁྱད་པར་གསང་སྔགས་སྔ་འགྱུར་གྱི་ཆོས་མང་དུ་གསན་ཞིང་སྦྱངས།
གཙོ་བོར་མཁན་ཆེན་ཐམས་ཅད་མཁྱེན་པའི་དྲུང་དུ་ཐུགས་སྒྲུབ་མཐིང་ཁའི་དབང་ལུང་རྫོགས་པར་གསན་ཅིང༌། དུས་དང་རྒྱུན་གྱི་བསྙེན་པ་བསམ་གྱིས་མི་ཁྱབ་པ་མཛད་ཅིང༌།
དཔལ་འཁོར་ལོ་སྡོམ་པ་གཤེད་དམར་ལྷ་ལྔ། རྡོ་རྗེ་གཞོན་ནུ་ས་ལུགས། གུ་རུ་དྲག་དམར། ཐུགས་སྒྲུབ་ཡང་སྙིང་འདུས་པ། ཕྱག་རྡོར་མདོ་ལུགས། ཕྱག་རྡོར་འཁོར་ཅན། འཆི་མེད་འོད་སྣང༌། སྒྲོལ་དཀར་སོགས་ཡི་དམ་དུ་མའི་བསྐྱེད་རྫོགས་བཟླས་པར་བཅས་པ་དང༌།
མཁའ་འགྲོ་ཆོས་སྐྱོང་རྣམས་ལའང་གཏོར་བསྔོས་ཚར་གཉིས་མ་སོགས་རྒྱུན་

དང་དུས་ཁྱད་པར་བའི་མཆོད་གཏོར་མང་དུ་མཛད། བྱིན་རླབས་ཀྱི་མཚན་མ་མངོན་གྱུར་བ་བསམ་གྱིས་མི་ཁྱབ་པ་མངའ། མཐར་དགུང་ལོ་དོན་གཉིས་བཞེས་པ་ན་སྙུང་བའི་རྣམ་པ་ཙམ་ཡང་མེད་པར། མཁན་ཆེན་ཐམས་ཅད་མཁྱེན་པ་སྤྱན་དྲངས་ནས་མཉེས་མཉེས་ཀྱི་ཞལ་ཏ་མང་པོ་ཞུས།
རྫོང་དགོས་ཐམས་ཅད་ནི་བརྫངས་ཚར། འཚོག་འོས་ཐམས་ཅད་ནི་འཚོགས། བླ་མ་འདི་ལྟ་བུ་སྔས་མགོར་ཕེབས། སེམས་ལ་འཕྲེང་དགོས་པ་དང༌། ཡིད་ཐེང་པ་གཅིག་ཀྱང་མེད།
ང་ལས་སྐྱིད་པ་སུ་ཡོད་ཅེས་དང༌། བར་དོའི་འཕྲང་ལ་ཡང་ཧཱུྃ་སྒྲ་དི་རི་བ་འདི་ག་ལ་འགྲོ་བ་ཡིན་གསུང་པ་སོགས་དགའ་སྤྲོ་དང་བཅས་བཞིན་དུ་ཚེས་བརྒྱད་ཀྱི་ཐོ་རངས་ཞི་བར་གཤེགས་ཤིང༌།
དབུ་ཐོད་སོར་བཞི་ཙམ་གསལ་པོར་འཕགས། འཇའ་འོད་དང་མེ་ཏོག་གི་ཆར་ལ་སོགས་པས་རྟོག་གེ་པ་རྒན་པོ་མངོན་པའི་ང་རྒྱལ་ཅན་ཁ་ཅིག་ཀྱང་མི་ཕྱེད་པའི་དད་པ་ལ་འགོད་པ་སོགས་ངོ་མཚར་བའི་ལྟས་དུ་མ་ཞིག་བསྟན་ནས།
ནུབ་ཕྱོགས་ཨྱོན་ཆོས་ཀྱི་ཕོ་བྲང་པདྨ་འོད་ཀྱི་གཞལ་ཡས་ཆེན་པོར་བྱོན་པའི་ལྟས་དུ་མ་ཞིག་བྱུང་བ་ཡིན་ནོ། །ཨྱོན་ཆོས་ཀྱི་རྒྱལ་པོའི་སྐུ་དྲིན་གྱིས། །ཇི་ལྟར་བྱས་ཀྱང་བདེ་བ་ཡིན་ནོ་ཞེས།
།སླུ་མེད་གཏམ་གྱིས་གད་བརྒྱངས་ལན་གྲངས་བརྒྱར། །བསྒྲགས་ནས་ཨྱོན་སྤྲུལ་སྐུའི་ཞིང་དུ་བྱོན། །གསར་རྙིང་ཆོས་ལ་ཟབ་ཁྱད་འགའ་མེད་ཀྱང༌། །གསར་འགྲོག་ཆོས་པས་རྙིང་མར་སྨོད་བྱེད་པའི། །གསར་མར་རློམ་པའི་ཁེངས་ལྡན་མང་པོ་ཞིག
།གསར་དུ་དད་གུས་བ་སྤུ་ལངས་པ་མཐོང༌། །དམ་པ་ཁྱེད་གཉིས་

ལུགས་གཉིས་དཔལ་འབྱོར་གྱིས། །དགྱེས་བཞིན་དག་པའི་ཞིང་དུ་བྱོན་ལགས་མོད། །ཤུལ་དུ་ལུས་པའི་བུ་བརྒྱུད་འདི་རྣམས་ལའང༌། །ད་དུང་ཐུགས་རྗེའི་སྤྱན་རྒྱང་གཟིགས་སུ་གསོལ། །དེ་ལྟ་བུའི་སྐུ་མཆེད་གཉིས་ཀྱི་ཁབ་ཏུ་སེ་སྟོན་དཔལ་ཆེན་འབུམ་དང་ཉི་མ་བཟང་པོ་སོགས་ཡང་ཕུར་གཤིན་རྗེ་དང་བཅས་པའི་ཞལ་གཟིགས་ཤིང༌།
དམ་ཅན་བྲན་བཞིན་དུ་འཁོར་བའི་སྔགས་འཆང་ཟམ་མ་ཆད་པར་བྱོན་པའི་གདུང་བརྒྱུད་འདར་ཆོས་རྫོང་པ་ཞེས་གྲགས་པའི་ས་སྐྱོང་དབང་པོ།
དཔལ་ལྡན་ས་སྐྱ་པའི་དཔོན་དོན་ཡོད་རྣམ་རྒྱལ་ཞེས་བྱ་བའི་སྲས་མོ་ཚེ་བརྟན་བུ་འདྲེན་ཞེས་བྱ་བ་བུད་མེད་ཀྱི་སྐྱོན་བརྒྱད་སྤངས་ཤིང༌། ཡོན་ཏན་ཐམས་ཅད་ཀྱིས་ཕྱུག་པ།
ཕོངས་པ་དང་སྡུག་བསྔལ་བ་དང་མགོན་མེད་པ་ཐམས་ཅད་ཀྱི་མར་གྱུར་པ། སྐྱེ་བོ་རྣམས་ཀྱི་མ་འདྲེས་པའི་མཛའ་ཤེས། བྱིས་པའི་དུས་ནས་བདག་ཆེན་རྡོ་རྗེ་འཆང་ཆེན་པོའི་ཞལ་སྔ་ནས་དང༌།
ཟུར་ཚེ་བདག་ཆེན་ཤཱཀྱ་གཤིན་རྗེ། འཇིམས་ཆེན་ཀུན་དགའ་སྙིང་པོ། པཎ་ཆེན་ཤཱཀྱ་མཆོག་ལྡན་སོགས་དམ་པ་དུ་མ་བསྟེན་ནས་ཆོས་ཚུལ་དུ་མ་ཐོབ་ཅིང༌། ཁྱད་པར་རྗེ་བཙུན་རྡོ་རྗེ་འཆང་སྒོ་རུམ་པའི་ཞབས་ལ་མི་ཕྱེད་པའི་དད་པ་མངའ་བས་ཅི་མཛད་དེ་ཕྱོགས་སུ་གཏོང་བ།
རྗེ་བཙུན་ལྕེ་སྟོན་པཎ་ཆེན། མཁན་ཆེན་ཐམས་ཅད་མཁྱེན་པ། འཁྲུལ་ཞིག་ཀུན་དགའ་ཆོས་ལྡན་རྣམས་ལས་གདམས་པའི་སྙིང་པོ་ཐོབ་ནས་ཐུགས་ཉམས་སུ་བཞེས།
དཔལ་གུར་གྱི་མགོན་པོའི་ཡི་གེ་བདུན་པ་ས་ཡ་གསུམ་སོང་ཞིང་རྗེས་སུ་བཟུང་བའི་མཚན་མ་ཡང་ཐོབ། ནཱ་རོ་མཁའ་སྤྱོད་ཀྱི་ཐུགས་དམ་ཆག་མེད་དུ་མཛད་པས་མནལ་

ལམ་དུ་རྡོ་རྗེ་རྣལ་འབྱོར་མ་ཞལ་གཉིས་མ་གསེར་བཙོ་མའི་མདོག་ལྟ་བུ་གཟིགས་ཤིང༌། ཕག་སྐད་ཀྱི་ངུར་སྒྲས་ས་བེ་རེ་རེ་བྱེད་པའང་གསན་པ་སོགས་ཡོན་ཏན་དུ་མས་མཛེས་པ་དེ་ཉིད་ལས། བདག་ཅག་མིང་སྲིང་ཁ་ཡར་སྐྱེས་འདུག་ནའང་ཕན་ཐོགས་པ་བདག་ཅག་ལྔ་བྱུང་བ་ལས།
བདག་ཡབ་དགུང་ལོ་ཞེ་གཅིག་བཞེས་པ་ཤིང་ཕོ་སྤྲེའུའི་ལོ། ཟླ་བ་བཞི་པའི་ཡར་ངོ་ཉི་མ་མེ་བཞིའི་འགྲུབ་སྦྱོར་རམ་གཟའ་ད་ལྟ་བའི་སྤེན་པའི་ཕུང་པོ་མེ་བཞིས་བསྲེགས་པའི་འཆི་སྦྱོར་ཡོད་པའི་ཉི་མ་རྩེ་ཤར་ལ་ལྟེ་བས་ཆོས་གོས་བཞིན་དུ་དཀྲིས།
ཨ་ཞེས་བྱ་བའི་སྐད་དྲག་པོ་འདོན་བཞིན་དུ་བཙས་འདུག །དེའི་ཚེ་ལ་ལས་བཙན་གྱི་ཞགས་པ་ཐེབས་པ་ཡིན་མི་འཚོ་ཟེར་བ་སོགས་ཆལ་ཆོལ་མང་པོ་ལབ་འདུག་ནའང༌།
གསོ་བ་རིག་པའི་ཕ་རོལ་དུ་སོན་པའི་འཚོ་བྱེད་རིན་ཆེན་པ་ཞེས་བྱ་བ་སྐུ་དྲུང་ན་བཞུགས་པ་དེ་ན་རེ། འདིའི་ལྟེ་བའི་དཀྲི་ཚུལ་ལ་དཔྱད་ན། ངེས་པར་བསྟན་པ་ལ་ཕན་པའི་དགེ་བཤེས་ཞིག་འབྱུང་ཞིང༌།
རྒྱུད་ལས། དེ་འདྲ་གསོ་སླ་མི་ནོར་བཀྲ་ཤིས་བྱེད། །ཅེས་འབྱུང་བས། ཁབ་ཏུ་བཞུགས་ཀྱང་གཞན་དང་མི་འདྲ་བ་ཞིག་འབྱུང་ཞེས་ལུང་བསྟན་དེའི་ཚེ། སྔར་བུ་མོ་ཙམ་དང་ཅི་ཡང་སྐྱེ་མ་མྱོང་བའི་བུད་མེད་མང་པོ་ཞིག་ལ་བུ་ཁྱེའུ་ཁོ་ན་བཙའ་བ་སོགས་བསོད་ནམས་ཡོད་ཡོད་འདྲ་མོ་ནི་བྱུང་ངེས་སུ་གདའ།
བུ་ཆུང་དེ་ཡང་ཤའི་མདངས་དཀར་བ། དཔྲལ་བའི་དབྱེས་ཆེ་བ།
སྣའི་གཟེངས་མཐོ་ཞིང་སྨིན་མ་འབྲེལ་བ། སྨེ་བ་དཀར་པོའི་ག་ཤ་ཡོད་ཙམ་བྱས་པ་ཞིག་འདུག་ཅེས་ཐོས། བཙས་སྟོན་

རྒྱ་ཆེར་བྱས་ཏེ། རྗེ་བཙུན་རྡོ་རྗེ་འཆང་ཆེན་པོ་ཇོ་ནང་ན་བཞུགས་པ་ལ་ཐུགས་དམ་སྐྱབས་འོག་དང་མིང་ཞུ་བར་བཏང་བས། མིང་མགོན་པོ་བསོད་ནམས་མཆོག་ལྡན་ཞེས་པ་གནང་འདུག །དུས་གསུམ་སྒྲིབ་མེད་གཟིགས་པའི་མགོན་པོ་དེས།
།བསོད་ནམས་དབང་གིས་མི་ལུས་ལེགས་ཐོབ་ཅིང༌། །མཆོག་གྱུར་ལམ་བཟང་སྒོམ་པའི་སྐལ་ལྡན་དུ། །གསལ་བར་གཟིགས་ནས་མིང་འདི་བཏགས་པ་འདྲ། །གང་ལྟར་གསོ་བ་སླ་བའི་ཚད་ཐུབ་པས་ལྷ་མཆོད་འདྲེ་རྡུངས་ཡེ་མ་དགོས་ཤིང་སྐྱེད་ཆེ་ལ་ཡིད་འཛིན་པ་ཞིག་ཡོད་གསུང༌།
བདག་ལུས་ལ་འཁྲིལ་ཙམ་ནས་ཡུམ་ཉིད་ཤའི་དྲི་ཚོར་བ་ནའང་མི་བཟོད་པ་སྐྱེ་བ་བྱུང་ལ། བདག་རང་བྱིས་པའི་དུས་ཤ་ཁ་ལ་མི་ཁྱེར་བ་ཞིག་ཡོད་འདུག
།མིས་ཁྲིད་ནས་འགྲོ་ཤེས་ཙམ་གྱི་དུས་ན་ཉི་ཚོད་ཅིག་ལ་ཐུགས་དམ་གྱི་ཁུངས་རེ་རྟག་པར་བྱེད་ཀྱི་ཡོད་འདུག་པས། ཐེངས་ཤིག་ཞལ་ངོ་རྣམས་བྱ་རྒོད་གཤོངས་མཇལ་བར་བོ་དོང་ནས་ཞབས་ཐང་དུ་ཕེབས་པ་ན།
ཉི་མ་ལ་བལྟས་ཏེ་ལམ་ཁ་དེ་ཉིད་དུ་ཙོག་གིས་བསྡད་དེ་ཇི་ཙམ་བགྱིས་ཀྱང་མ་ལངས་པར་དེ་མ་གྲོལ་རིང་ཞལ་ངོ་ཐམས་ཅད་ལམ་ཁ་དེར་ཆམ་མེ་བཞུགས་དགོས་པ་བྱུང་འདུག །རྩེད་མོའི་གནས་སྐབས་ཐམས་ཅད་ན་ཡང་དགོན་པ་འདེབས་པ་དང༌།
ཁྲི་མཐོན་པོ་ལ་འདུག་སྟེ་ཆོས་འཆད་པ་དང༌། ནག་པོ་ཆེན་པོའི་འདུག་སྟངས་བྱས་ང་མགོན་པོ་ཡིན་ཟེར་ཉི་མ་ཕྱེད་རེ་ཙམ་དེ་ག་ལ་སྡོད། ཟ་རན་པ་ནའང་གཏོར་གསོས་གྱིས་ཟེར་ཕྱེ་མར་དང་བུ་རམ་སོགས་ཁར་འཇུག་དགོས་པ་དང༌།
རེས་འགའ་ཉམས་དབྱངས་དང༌། ངའི་སྨོན་ལམ་

དྲང་པོ་ཡིན་ཟེར་ཞིང་གར་མང་པོ་བྱེད། རེས་རྟེན་གསུམ་གྱི་དྲུང་དུ་མཆོད་པ་ཆུང་ཆུང་མང་པོ་བཤམས་ནས། ཡོན་ཆབ་འདི་ནི་སྔོ་ལ་དྭངས། །སྔོ་ལ་དྭངས་པ་བཞེས་སུ་གསོལ། །ཞལ་ཟས་འདི་ནི་རྩེ་མོ་སྙུང༌།
།རྩེ་སྙུང་ཆེན་པོ་བཞེས་སུ་གསོལ། །ཞེས་སོགས་མཆོད་ཕྲེང་མང་པོ་བརྩམས་ཤིང་གྱེར་བར་བྱེད་ཀྱི་ཐ་མལ་པའི་སྤྱོད་པ་བྱེད་པ་ཅུང་ཟད་ཀྱང་མི་དྲན་ནོ་ཞེས། ང་རང་གི་མ་མ་རྒན་མོ་དང༌། ཨ་མ་རྒྱལ་ལ་སོགས་དེ་དུས་ཀྱི་དྲུང་འཁོར་ཐམས་ཅད་མགྲིན་གཅིག་ཏུ་སྒྲོག་པ་ཐོས།
བདག་གིས་ལོ་གཅིག་ཙམ་འགྲོ་བ་ན་རྗེ་བཙུན་རྡོ་རྗེ་འཆང་ཆེན་པོ་ལས་དཔལ་ཀྱེ་རྡོ་རྗེའི་རྒྱུ་དུས་ཀྱི་དབང་གི་ཆུ་བོ་མ་ནུབ་པར་ཐོབ་འདུག་གོ
།རིགས་བརྒྱའི་ཁྱབ་བདག་རྡོ་རྗེ་འཆང་དབང་དེས། །སྣོད་ལྡན་བུ་དེ་དཀྱིལ་འཁོར་རྣམ་བཞི་ལ། །འཁྲུལ་མེད་དབང་བཞིས་སྐུ་བཞིའི་ས་བོན་བཏབ། །ཕུང་ཁམས་དང་པོ་དབང་གིས་སྨིན་པར་བྱས།
།གཞན་ཡང་ཚེ་དཔག་མེད། ཕྱག་ན་རྡོ་རྗེ་ཨུུ་ཙརྱ། གུར་གྱི་མགོན་པོ་ཕོ་རྐྱང་དང༌། ལྕམ་དྲལ་སོགས་རྗེས་སུ་གནང་བ་མང་པོ་ཞིག་ཐོབ་པར་སྣང༌། སྨྲ་ཤེས་ཙམ་གྱི་དུས་བདག་གི་བླ་མ་རྡོ་རྗེ་འཆང་ཆེན་པོ་དེ་ཇོ་ནང་ནས་སྤྱན་དྲངས།
ཨྱོན་གྱི་སློབ་དཔོན་ཆེན་པོ་པདྨའི་ཐུགས་སྒྲུབ་ཀྱི་དབང་རྒྱས་པ་ཞིག་ཐོབ་འདུག་པ་ཕྱིས་སུའང་དབང་དེ་གསལ་པོ་དྲན་གྱིན་འདུག་ནའང༌། བཀའ་གཏེར་གང་ཡིན་མ་ཤེས་པར་རིན་པོ་ཆེ་ལ་ཞུས་པས།
དེ་དྲན་གྱི་གདའ་འམ་དགོད་དྲོ། གུ་རུ་ཆོས་དབང་གི་གཏེར་མ་ཐུགས་སྒྲུབ་གསང་བ་འདུས་པའི་དབང་ཡིན་གསུང༌། གཞན་ཡང་ཚེ་རྟ་

སོགས་མང་པོ་ཐོབ་གདའ་སྟེ་གམ་ལ་ཟིན་པ་ནི་མི་གདའ། རྗེ་བླ་མ་ཇོ་ནང་ལ་ཐེགས་པ་ན་ཕྱགས་ཕྱིར་འགྲོ་བ་ཡིན་ཟེར། ཁ་ཁྲིད་ཕྱོགས་ཇི་ཙམ་བྱས་ནའང་མ་ཉན་པར་དམ་པ་དེའི་ན་བཟའ་ལ་འཆང་ནས་ངུ་ཞིང༌། ཕ་མ་དང་སྤུན་ཟླ་ལའང་འཕྲེང་སེམས་མེད་པའི་གདུང་ཤུགས་ཆེན་པོ་བྱས་པ་ལ་བརྟེན་ནས་ཕྱག་སྒམ་སོགས་སྐུ་ཆས་ཁ་ཅིག་བཞག
།རིན་པོ་ཆེ་བཞུགས་རྒྱུ་བའི་ཁུངས་བྱས་པས་ཐུབ་ཙམ་བྱུང༌། དང་མོ་ཁྱེད་ལ་དེ་འདྲའི་དད་ཤུགས་ཤིག་བདོག་སྟེ།
ཞེས་རྗེ་བླ་མ་ཉིད་ཀྱི་གསུང་ལས་ཐོས་ཏེ། དམ་པ་འདིས་མ་རུངས་པ་བདག་སྐྱེ་བ་དུ་མར་དྲིན་གྱིས་བསྐྱངས་པའི་བག་ཆགས་བརྟས་པ་ཞིག་ཡིན་ནམ་སྙམ། མཁའ་ལྡིང་དབང་པོའི་རྗེས་སུ་དགའ་མ་བཞིན།
།དམ་པའི་ཞབས་ཕྱིར་འབྲང་བའི་གདུང་ཤུགས་འདི། །སྔོན་གྱི་ལས་དཀར་རྡོ་རྗེའི་མདུད་པ་ཡིས། །ཉམ་ཆུང་བདག་ཡིད་དམ་དུ་བཅིངས་པར་ངེས། །རང་གི་ཨ་ནེ་འཁྲུལ་ཞིག་ཀུན་དགའི་ཞབས་ལས། སྤྲུལ་སྐུ་རཏྣ་གླིང་པའི་གཏེར་ཆོས་ཐུགས་སྒྲུབ་ཡང་སྙིང་འདུས་པའི་སྒྲུབ་དབང༌།
ཚེ་སྒྲུབ་གསང་བ་འདུས་པའི་དབང༌། ཞི་ཁྲོ་དགོངས་པ་རང་གྲོལ་གྱི་དབང་རྣམས་མའི་ཕང་ནས་ཞུས་པ་ཡིན་གསུང༌། ཡབ་གྲུབ་པའི་དབང་པོ་སྐུ་མཆེད་ལས་ཀྱང་ནག་པོ་ཆེན་པོའི་གཏོར་དབང་ཡང་ནས་ཡང་དུ་ཐོབ།
དེ་དག་གཏོར་སྒྲུབ་མཛད་པའི་ཉེ་འཁོར་ན་ཡོད་དུས་སྔགས་པ་གོས་ལྕགས་ནག་གསེར་མའི་ཕོད་ཀ་གྱོན་པ་ཞྭ་ཐེབ་བན་ཕུར་དང་བཅས་པ་མཐོ་གང་ཙམ་མཆོད་བཤོམས་ཀྱི་ཏིང་སོ་སོའི་སྟེང་ན་འཆམ་རལ་བྱེད་པ་དངོས་སུ་མཐོང་སྟེ།

ངེད་རང་གི་རིགས་བརྒྱུད་མ་འཁྲུལ་བ་རྣམས་ལ་བྱིས་པའི་དུས་མགོན་པོའི་རྣམ་འཕྲུལ་རྒྱུན་པར་མཐོང་བ་དེ་ཡོང་ངེས་སུ་འདུག་གོ གྲུབ་དབང་ཡེ་ཤེས་གཡུང་དྲུང་དེས། །གྲུབ་པ་བརྙེས་པའི་དགེ་མཚན་ལས། །གྲུབ་པའི་རིགས་བརྒྱུད་མ་འཁྲུལ་བས།
།གྲུབ་རྟགས་བྱིས་པ་ཉིད་ནས་ཐོབ། །ང་རང་དྲན་ཙམ་གྱི་དུས་བོ་དོང་རྫོང་དུ་རྗེ་བཙུན་རྡོ་རྗེ་འཆང་ལས་བིར་བསྲུང་ཐུན་མོང་བ་ཐོབ། དེའི་ཚེ་རྣལ་འབྱོར་དབང་ཕྱུག་གི་རྣམ་ཐར་ཞིབ་ཏུ་གསུང་པ་ཐོས་པས་ཕལ་ཆེར་གམ་ལ་ཟིན།
ཉལ་བའི་སྒང་ལ། སྡིགས་མཛུབ་བསྟན་པས་གངྒཱ་གྱེན་ལ་ལྡོག །ཕྱག་འཚལ་མཛད་པས་དབང་ཕྱུག་ཚལ་པར་གས། །ཐལ་མོ་བརྡབས་པས་རྩེ་གསུམ་ཐལ་བར་སོང༌།
།སྔོ་ནག་འབར་པ་ཁྱེད་ལ་གསོལ་བ་འདེབས། །ཟེར་བའི་བསྟོད་པ་བརྩམས་པ་དང༌། ཡང༌། དཔལ་ལྡན་བླ་མའི་ཐུགས་ཀྱི་སྲས། །ཡི་དམ་ལྷ་ཡིས་རྗེས་སུ་བཟུངས། །དམ་ཅན་རྒྱ་མཚོ་བྲན་དུ་འཁོལ། །དཔལ་ལྡན་བླ་མ་ལ་ཕྱག་འཚལ།
།ཟེར་རིན་པོ་ཆེ་ལ་བསྟོད་པ་བརྩམས་པ་དྲན་ཞིང་ད་ལྟ་ཡང་མ་བརྗེད་པར་འདུག །བྱིས་པའི་དུས་སྙིང་རྗེ་ཤིན་ཏུ་ཆེ་བས་སེམས་ཅན་བསད་པ་དང་བཟུང་བ་ཐོས་ཙ་ན་སེམས་ལ་མི་བཟོད་པ་ཅི་ཡང་འབྱུང་ཞིང་ངུ་བ་ཁོ་ན་བྱེད།
བཀྲ་ཤིས་སྒང་ན་ཡུམ་གྱི་ཟླ་ལ་ཡོད་པའི་ཚེ་གཞུ་མཁན་ཧོར་ཕྲུག་ཟེར་བ་ཞིག་བཙོན་ཁང་ནས་བྲོས་པ་བཙོན་རྫི་རྣམས་ཀྱིས་བསད་ནས་མགོ་བོ་ཁྱེར་འགྲོའི་འདུག་ཟེར་བ་ཐོས་པས་སྡུག་བསྔལ་བསམ་གྱིས་མི་ཁྱབ་པ་བྱུང༌།
ལྟོ་བཟའ་བ་ཡང་མི་དྲན་

པར་ངུས་པ་སོགས་གསལ་པོ་དྲན་ཞིང༌། དེ་དུས་སེམས་ཅན་ལ་གནོད་པ་ཡེ་མི་ནུས་པའི་སྙིང་རྗེ་ཅན་ཞིག་བདོག་ནའང༌། ད་ནི་དྲུང་འཇོལ་མོ་བས་འབྲུག་པ་ལ་ཞུས་པ་བཞིན། མིག་ལ་ཐལ་བ་བཏབ་ཀྱང༌། སྙིང་རྗེའི་སྒོ་ནས་མཆི་མ་འཆོར་བའི་ན་མ་བསངས་པ་ཞིག་བྱུང་གདའ་བ་དཀོར་གྱི་བྱིན་རླབས་ཡིན་ནམ་སྙམ།
མངལ་གྲིབ་གཡའ་དང་བྲལ་བའི་མེ་ལོང་ལ། །སྔོན་གྱི་ལས་དཀར་གཟུགས་བརྙན་འཆར་བཞིན་པ། །དཀོར་ཟས་སྣུམ་གྱིས་བྱུགས་པའི་དེ་མ་ཐག
།མོག་པོར་གྱུར་འདི་བསམས་ཤིང་ཡི་རེ་མུག །སྦྱངས་སྟོབས་ཡོན་ཏན་གསར་འཕེལ་མེད་ཀྱང་སླའི། །སྐྱེས་སྟོབས་ཡོན་ཏན་དེ་རྣམས་མ་འགྲིབས་ན། །བླ་མའི་གཟུགས་བརྙན་ཙམ་འདི་མིན་ངེས་ཤིག
།འབྱུང་མོད་ད་ནི་མེས་ཚིག་ཤིང་བཞིན་ནོ། །བྱིས་པའི་དུས་ནས་གོས་རྒྱན་མཆོར་པོ་གང་མཐོང་རུང་ངས་འདི་འདྲ་གྱོན་དུ་མི་ཉན་སྙམ་པ་ལྷན་སྐྱེས་སུ་འཆར་བ་ནས་དུས་ཐམས་ཅད་དུ་གོས་དམར་སེར་གང་འོས་རིང་གཟུགས་མ་ཁོ་ན་གྱོན།
སྐྲ་ཡང་སོར་གསུམ་ལས་རིང་བ་བཞག་པ་མི་དྲན། མི་ཚོས་ཀྱང་སྡེ་པ་ཆོས་རྗེ་ཟེར། ང་རང་ཡང་ཁུར་བཞེས་བྱེད། སྐབས་ཤིག་ན་བོ་དོང་རྫོང་གི་ཚོམས་ཆེན་གྱི་ལྡེབས་བྲིས་མཛད་ཀྱི་འདུག་པའི་ལམ་འབྲས་བརྒྱུད་པའི་རྗེ་བླ་མ་རྡོ་རྗེ་འཆང་གི་སྐུ་འདྲའི་དྲུང་དུ་ང་རང་རབ་བྱུང་གི་གཟུགས་མཎྜལ་འབུལ་བ་ཞིག་འདྲི་རུ་བཅུག
།དེའི་མཁྲིས་ཙམ་དུ་བུ་རྫི་ཨ་སྐྱབས་ཀྱང་བཙུན་པ་ལྷུང་བཟེད་ཐོགས་པ་ཞིག་ཏུ་འདྲི་བ་དང༌།
ཇོ་ནང་ཀུན་མཁྱེན་ཆེན་པོའི་ཞིང་བཀོད་ཀྱི་བསྲུབས་ཤིག་ན་བྲག་ཕུག་གཅིག་ཏུ་ང་རང་རབ་བྱུང་བསམ་གཏན་ལ་རྩེ་གཅིག་ཏུ་འདུག་པའི་རྣམ་

པ་ཅན་སོགས་རི་མོ་བ་རྣམས་ལ་ཞུ་བ་ཕུལ་ནས་བྲིས། ཟླ་བོ་རྣམས་ལའང་ང་བཙུན་པ་བྱེད། ཁྱེད་རང་ཚོ་ཡང་ཆོས་བྱས་པ་དྲག་ཁོ་ན་ལབས་པ་དྲན་ཞིང་འདུག །ལོ་བརྒྱད་ལོན་པའི་དབྱར་དཔལ་ལྡན་ཐེག་མཆོག་ཕོ་བྲང་ཞེས་བྱ་བའི་གཙུག་ལག་ཁང་གི་ལོགས་བྲིས་ཀྱི་ཞལ་བཀོད་ལ་འཇམ་པའི་དབྱངས་མངའ་རིས་བླ་ཆེན་ཕེབས་འདུག་པས།
རང་གཞིན་གྱི་དགའ་སྤྲོ་དང་མོས་གུས་བྱུང་ནས་སྐུ་མདུན་དུ་ཡང་ཡང་ཕྱིན། གང་སྲུས་སོགས་གང་ཡོད་ཀྱི་ཕུད་ནས་ཕུལ།
ལྷ་ཁང་དེར་བྲིས་པའི་བླ་མ་ཡི་དམ་ཆོས་སྐྱོང་ཐམས་ཅད་ཀྱི་མཚན་སཾ་སྐྲྀ་ཏའི་སྐད་དུ་བསླབས། གཞན་ཡང་འཕྲལ་གྱི་ཟླ་བོའི་མིང༌། སྤྱད་དངོས་ཡོ་བྱད་ཕལ་ཆེར་རྒྱ་སྐད་དུ་ཤེས་པས་ཤིན་ཏུ་ཐུགས་གཙིགས་ཆེ་བར་མཛད།
དེའི་སྐབས་ཤིག་ཏུ་རྗེ་བཙུན་རྡོ་རྗེ་འཆང་ཆེན་པོ་དཔལ་ལྡན་ལྕང་ལོ་ཅན་ན་བཞུགས་པའི་དྲུང་དུ་ཕྱིན་པས། སྡེ་པ་མགོན་པོ་པ་མགྱོགས་པོ་བཙུན་པ་བྱེད་རྒྱུ་ཡིན།
ཡང་ན་ཤེས་བྱ་རབ་འབྱམས་ལ་མཁྱེན་པའི་སྤྱན་མངའ་བའི་མཁས་པ་ཆེན་པོ་ཞིག་བྱ། ཡང་ན་ཚེ་དང་སྒྲུབ་པ་མཉམས་ཏེ་ཕུག་སྒོ་ཕྱེ་བ་དང་འཕུར་ཐུབ་པ་མཉམ་པོ་ཞིག་བྱེད་དགོས། གང་བྱེད་དམ་གསུང་བ་ན་སྙིང་ལ་བརྗོད་དུ་མེད་པའི་སྤྲོ་དགའ་བསམ་གྱིས་མི་ཁྱབ་པ་ཞིག་སྐྱེས།
བདག་གསུང་བ་དེ་གཉིས་གང་བྱེད་ལགས་ཞུས་པས། ཡང་ཡང་བཞད་ཅིང་མགོ་ལ་ཕྱག་གིས་བྱིལ་བྱིལ་མང་པོ་མཛད་ཅིང་བཟང་བཟང་དེ་བཞིན་དུ་གྱུར་ཅིག་གསུང༌།
འདྲེན་པ་མཆོག་གི་གསུང་ངག་བདུད་རྩིའི་བཅུད། །སྣ་དབང་པདྨའི་ཟེའུ་འབྲུར་ལྷུང་མ་ཐག །རིང་ནས་གོམས་པའི་

ཡིད་ཀྱི་བུང་བ་དེ། །ལྷན་སྐྱེས་སྤྲོ་བའི་བྲོ་གར་ཅི་ཡང་རྩེན། །ཁྱོད་ཀྱིས་བྱིས་པའི་དུས་སུ་གང་བསམས་པའི། །ཁུར་དེ་ཕྱེད་ཙམ་ཁྱེར་ནའང་མཁས་གྲུབ་ཅིག །འབྱུང་ལ་ཐེ་ཚོམ་མེད་མོད་ད་ལྟའི་བར། །དོན་མེད་ལས་འདི་གང་གི་སྐྱོན་ཡིན་ཀྭ་ཡེ།
།ཀྭ་ཡེ་སེམས་ལ་སེམས་ཀྱི་གྲོས་ཐོབ་དང༌། །དང་པོའི་དུས་ནས་ཡིད་ལ་སྨོན་པ་གང༌། །གང་དེ་དོན་མེད་གྱུར་ན་མ་ལེགས་ཀྱི། །གྱི་ནར་མ་འདུག་བློ་སྐྱེད་མི་འདོན་ནམ།
།རང་ལོ་བརྒྱད་ལོན་པ་ལྕགས་མོ་ཡོས་ཀྱི་ལོ་སྟོན་ཟླ་འབྲིང་པོ་འབྲུ་བཅུད་ཐམས་ཅད་ཕུན་སུམ་ཚོགས་པའི་དུས་བཀྲ་ཤིས་ཀྱི་གཙུག་ལག་ཁང་དཔལ་ལྡན་ཐེག་པ་མཆོག་གི་ཕོ་བྲང་དུ་མཁན་པོ་དུས་གསུམ་རྒྱལ་བ་ཐམས་ཅད་ཀྱི་བདག་ཉིད་དོན་གྱི་སླད་དུ་མཚན་ནས་སྨོས་ཏེ་ཀུན་དགའ་ལེགས་པའི་ཞལ་སྔ་ནས།
གཙུག་ཕུད་འབྲེག་པའི་དགེ་སློང་གནས་བརྟན་མཁས་པ་ནམ་མཁའ་གཟི་བརྗིད། འདུལ་བ་འཛིན་པ་ནམ་མཁའ་དོན་གྲུབ་སོགས་དད་པའི་དགེ་འདུན་ལྔའི་དབུས་སུ་རབ་ཏུ་བྱུང་བའི་སྡོམ་པ་བླངས།
མིང་མཁྱེན་བརྩེའི་དབང་ཕྱུག་བསྟན་པའི་རྒྱལ་མཚན་དཔལ་བཟང་པོ་ཞེས་བཏགས། དགའ་སྟོན་རྒྱ་ཆེར་བསྒྲུབས་ཏེ། ཤཱཀྱའི་སྲས་ཀྱི་ཁོངས་སུ་ཆུད་པས་སྙིང་ལ་སིམ་པ་ཅི་ཡང་ཐོབ་པར་གྱུར་ཏོ།
།མེ་དང་དུག་དང་སྒྲམ་ཆེན་སྦྲུལ་གྱིས་འཁྲིགས་པའི་ནགས་ན་རྩེ་བ་བཞིན། །རྣམ་མང་སྐྱོན་བརྒྱས་ཉེ་བར་འཁྱུད་པའི་ཁྱིམ་གྱི་དགའ་བ་སྤངས་ནས་འདིར།
།ཡིད་འཕྲོག་ག་བུར་གཟེགས་མས་བྲན་པའི་ཧ་རིའི་ནགས་ཀླུང་འཇམ་པོ་དང་མཚུངས་པ། །ཐར་པའི་ཐེམ་སྐས་སོ་སོ་ཐར་ཞེས་མིང་ཙམ་གྱིས་ཀྱང་སྙིང་ལ་སིམ་པ་སྟེར་དེ་བདག་

གིས་ཐོབ། །ཀྭ་ཡེ་འདི་ན་ཁམ་ཕོར་དུམ་བུར་ནི། །ཐལ་མེད་ཆུ་ཙམ་འཐུང་བཞིན་སྡུག་བསྔལ་བརྒྱས། །རབ་གཙེས་དབུལ་པོའི་ཁྱིམ་ཡང་བཏང་དཀའ་ན། །ཆེས་མཐོའི་རྒྱལ་སྲིད་སྤོང་བ་ཨེ་མ་མཚར། །གཟུགས་དང་ལང་ཚོ་བློ་གྲོས་ཕུན་ཚོགས་ཤིང༌།
།འཁོར་དང་ལོངས་སྤྱོད་མངའ་ཐང་བསམ་ཡས་ཀྱང༌། །བཞི་མདོའི་རྩྭ་བཞིན་རིང་དུ་དོར་ནས་ནི། །ཤཱཀྱའི་སྲས་དེའི་རྗེས་སུ་དད་པས་ཞུགས། །གྲོགས་དག་གང་དུ་བཏང་དཀའ་རྒྱལ་པོའི་ཁྱིམ་གྱི་འབྱོར་པ་ཕུན་ཚོགས་མི་ཟད་དེ་དང་ནི།
།མཁུར་ཚོས་དམར་སྣུམ་ནུ་མའི་ཁུར་གྱིས་དུབ་པའི་མཛེས་མ་གསེར་གྱི་རྣ་ཆ་གཡོ་བ་དང༌། །རུ་དར་སྤྲིན་གྱིས་ནམ་མཁའ་སྒྲིབ་བྱེད་དཔའ་བོའི་དཔུང་བཅས་རྒྱལ་སྲིད་མཆིལ་མ་ལྟར་སྤངས་ནས།
།ངུར་སྨྲིག་གོས་གྱོན་ཉམ་ཆུང་གྱི་ནར་རྒྱུ་བ་འདི་ནི་བདག་གི་ལེགས་ཚོགས་དང་པོ་ཡིན། །དེ་ནས་རྗེ་བཙུན་རྡོ་རྗེ་འཆང་ཆེན་པོ་དཔལ་བོ་དོང་ཨེའི་བླ་བྲང་དཀར་པོར་བཞུགས་པའི་ཕྱགས་ཕྱིར་བསྙེན་ནས།
གནས་ཀྱི་སློབ་དཔོན་འཇམ་པའི་དབྱངས་མངའ་རིས་བླ་ཆེན་ལ་ཞུས་ཏེ་བསླབ་སྦྱངས་བྱེད་པའི་ཁུངས་བྱས། དེར་སླེབ་ནས་རིང་པོ་མ་ལོན་པ་ན་རྨི་ལམ་དུ་ང་རང་གི་ཨ་མ་ཡིན་སྙམ་པའི་བུད་མེད་ཅིག་གིས་སྟོད་ཐུང་སྔོ་ཁྲ་ཞིག་བཀབ།
སྤོས་ཤིན་ཏུ་དྲི་ཞིམ་པ་བརྒྱ་ཁྲེས་མང་པོ་བཅུག་པའི་སྒམ་ཞིག་དང༌། ཐོད་པ་ནས་སྨུག་པོས་ཕྱུར་བུར་གང་བ་ཞིག་བྱིན། ཚིགས་བཅད་ཅིག་འདོན་གྱི་འདུག་པ་ཡིད་ལ་མ་ཟིན།
རྨི་ལམ་དེ་ཞབས་དྲུང་དུ་ཞུས་པས་བོ་དོང་གི་ལྷ་མོ་འདི་མཉེས་པའི་མཚན་མ་ཡིན་

ནམ་སྙམ། སྤོས་དེ་ལ་ལྟས་ན་ཚུལ་ཁྲིམས་གཙང་སིང་བ་ཨ་ཐོ་བ་ཞིག་ཡོང་བ་ཡིན་ནམ་གསུང༌། རྒྱ་བོད་ཀྱི་ཀློག་ཐམས་ཅད་ཟླ་བ་གཅིག་ལ་ལེགས་པར་ཤེས་མོད། བླ་ཆེན་སྐུ་དྲིན་ཅན་དེས་ཁྱོད་བླ་མ་བྱེད་པ་ལ་ཀློག་ཕྱེད་ཙམ་གྱིས་མི་ཆོག་གསུངས་ནས།
དཀོན་མཆོག་བརྩེགས་པ་དུམ་པ་བཅུ་དྲུག་པ་ཚང་བ་ཚར་གཅིག་དང༌། སྔགས་འབུམ་པར་མ་རྒྱལ་རྩེ་ན་བཞུགས་པ་དེ་ཚར་ཁ་ཡར་འདོན་དུ་བཅུག་པས་དེང་སང་གང་ཀློག་ཀྱང་ངལ་དུབ་མེད་ཙམ་འདི་བྱུང་བ་ལགས།
རྗེ་བཙུན་བིརྺ་པ་ནས་རྡོ་རྗེ་འཆང་ཡན་གྱི་སྐུ་བསྟོད་རྣམས་དང༌། མཚན་བརྗོད། བཟང་སྤྱོད། སྒྲོལ་མ། ཤེར་སྙིང༌། ལྟུང་བཤགས། བྱམས་སྨོན་སོགས་ཉེར་མཁོའི་ཆོས་སྤྱོད་ཐམས་ཅད་གསུང་སྤོར་མཛད་ནས་བསླབས་པས་ཚེགས་མེད་པར་ཤེས།
ཡི་གེ་ནི་བསླབ་པའི་ཁུང་བྱས་བྱང་ཤིང་ལ་ཡིག་འཕྲེང་གཅིག་བྲིས། དེ་ནས་ཧམ་པ་བྱས་བྲིས་པའི་རྩལ་ཡིག་མ་གཏོགས། རྒྱ་བོད་ཀྱི་ཡི་གེ་གང་ཤེས་འདི་གཅིག་ཀྱང་བསླབས་པ་མི་བདོག
།ཀློག་ཀྱང་དབུ་མེད་འདི་ཞོར་ལ་ཤེས་པ་ཡིན། རི་མོའང་ཆ་ཚང་ནི་མི་ཤེས། གཞན་བྲིས་སྐུ་ཤོབ་བེ་བ་ཉན་ངེས་འདི་ཡང་རང་རྡོལ་ལ་ཤེས་པ་ལགས་ཤིང༌། སྙན་ངག་སྒྲ་དོན་གྱི་རྒྱན་གང་བརྩམས་ཀྱང་བརྩམ་སྟན་ལ་མ་ལྟོས་པར་བྲིས་ཚད་སྙན་ངག་དུ་ཡོང་བའི་གུ་ཡངས་པོ་འདི་རང་ཤེས་ཁོ་ན་ལགས།
དེའི་སྐབས་ཤིག་སྲོད་ལ་ཕྱིར་ཁམས་གསེང་དུ་ཕྱིན་པས། ཁ་སང་རྨི་ལམ་དུ་བྱུང་བའི་བུད་མེད་དེས་མདའ་དར་ཞིག་དང༌།
ཚེ་བུམ་ཞིག་ཁྱེར་གར་སྟབས་བྱེད་ཅིང་སླེབས་བྱུང་བ་ལ། ཟླ་བོ་

ཞིག་དེར་ཡོངས་མ་ཐག་དེ་འཇའ་ཡལ་བ་ལྟར་སོང་ནས་བྲེད་ཞུམ་མེ་བ་ཞིག་བྱུང་དྲུང་དུ་ཞུས་པས། ལྷ་མོ་དེས་ཚེའི་དངོས་གྲུབ་ཅིག་སྟེར་བ་ཡིན་ཤས་འདུག་ནའང་ཅུང་ཟད་བར་ཆད་དུ་སོང་འདུག་པས་ཚེ་སྒྲུབ་ཅིག་གྱིས་གསུངས་ནས།
ལོ་ཚེས་པའི་ཟླ་བ་དང་པོ་ལ་གྲུབ་རྒྱལ་ལུགས་ཀྱི་ཚེ་དཔག་མེད་ཀྱི་སྒོ་ནས་ཨ་མཱ་ར་ཎི་འབུམ་ཕྲག་བཅུ་བགྲངས། རྨི་ལྟས་འདི་ཡིན་ནི་གང་ཡང་མ་བྱུང༌། དངོས་སུ་འོད་འཁྱུག་པ་དང༌།
གཟུགས་འདི་ཡིན་མེད་པའི་ཟ་ངེ་ཟི་ངེ་མང་པོ་མཐོང་ཞིང་དེ་ལ་བྲེད་སྣང་ཡོད་པ་དེ་འདྲ་མང་པོ་བྱུང་ནས་ཞུས་པས། ཁྲོ་བོའི་དབང་པོ་མི་གཡོ་བ་དཀར་པོའི་རྗེས་གནང་ཞིག་མཛད་ནས། གཉིད་སད་མ་ཐག་སྔགས་བརྒྱ་རྩ་རེ་ཟློས།
ངེས་པར་བར་ཆད་ཀྱིས་མི་ཚུགས་གསུང་བ་བཞིན་རྗེས་གནང་ཐོབ་པ་ནས་བར་ཆད་དེ་རྣམས་གང་ཡང་མ་བྱུང༌། དེ་ནས་བཟུང་སྟེ་མི་གཡོ་བ་དཀར་པོ། ཕྱག་རྡོར་དཀར་པོ། སྣ་ཚོགས་ཡུམ། རི་ཁྲོད་ལོ་མ་ཅན།
འཇམ་དཔལ་ནག་པོ་རྣམས་ལ་ཉིན་རེ་བཞིན་མངོན་རྟོགས་བཟླས་པ་བརྒྱ་རྩ་ལ་ཉུང་མཐའ་བྱས་པ་རེ་ཆག་མེད་བྱེད་ཀྱི་ཡོད་ནའང་དུས་ཕྱིས་གཞན་འདྲས་ཁ་དོག་ཁྱེར་སོང༌། དགོངས་རེ་བཞིན་བིར་བསྟོད་གོང་བསྟོད་ལྔ།
མཚན་བརྗོད། ཤེར་སྙིང༌། སྒྲོལ་མ་སྒྲོལ་གསོལ་དང་བཅས་པ་རྣམས་ཀྱང་ཆག་མེད། ལྟོ་ནམ་ཟ་དུས་དཀོན་ཅོག་རྗེས་དྲན། ཡོན་ཡོངས་སྦྱོང་གི་གཟུངས་སྨོན་ལམ་དང་བཅས་པ་བྱེད་དགོས་ཀྱི་ཡོད་པ་རྟ་ནག་ལ་ཕྱིན་པས་རང་གྲོལ་དུ་སོང་བ་ཡིན་ནོ།
།དེའི་སྐབས་ཤིག་མཁན་ཆེན་ཐམས་ཅད་མཁྱེན་པའི་ཞལ་སྔ་ནས་འཁོར་ཉུང་ཤས་དང་བཅས་དབུས་ནས་གཙང་ལ་ཕེབས།

བདག་གི་བླ་མ་དམ་པའི་དྲུང་ན་མཇལ་ཞིང་གསུང་ཆོས་འདྲའང་གསན་གྱི་འདུག་པ་མཐོང་བས། སྔར་ཡེ་མ་མཇལ་ནའང་འདྲིས་འདྲིས་འཐད་འཐད་འདྲ་མོ་ཞིག་གི་སེམས་ལ་དགའ་ཚོར་དང༌། བླ་མའི་དགའ་བ་ལ་བསམ་པ་དུང་དུང་བ་བྱུང༌།
རྗེ་འདར་ཕྱོགས་ལ་ཕེབས་ཁར་བདག་ཡོད་སར་ཐོལ་གྱིས་བྱོན་བྱུང་ནས་གོས་ཆེན་ལྕགས་ནག་ཁ་དོ་པ་ཞིག་དང༌། སྟོང་སྐུད་དམར་པོ་ཞིག་གནང༌། འདི་ལ་ཕྱག་འཕྲེང་ཐག་པ་བཞིན་མཛོད། གོས་ཆེན་འདི་ལ་བྲིས་སྐུ་ལྟ་བུ་མཛད་དམ་གང་ནའང་མི་ལ་མ་གནང་བར་ཕྱག་ཚགས་མཛོད།
རྟེན་འབྲེལ་ཅིག་ཡོད་དོ་གསུང་ཞིང་ཞལ་མཛུམ་མང་པོ་མཛད་ཀྱི་འདུག་པ་དེ་དུས་ནི་དགའ་བ་ལ་བསམ་པ་ཙམ་ལས་མ་བྱུང༌། ད་བསམས་ན་མགོན་པོ་ཆེ་ཆུང་འདི་རྣམས་ཐོབ་པའི་རྟེན་འབྲེལ་བསྒྲིག་པ་གནང་བར་འདུག་གོ
།རྒྱལ་བའི་དགོངས་པ་ཟབ་གསལ་མཁའ་དབྱིངས་ལ། །ཚུར་མཐོང་བྱིས་པས་སྦར་ཚོད་ཅི་ཞིག་ཐིངས། །དུས་གསུམ་གསལ་བར་མཁྱེན་དེས་བདག་ལྟ་བུའང༌།
།སྙན་བརྒྱུད་གདམས་པའི་སྣོད་དུའང་རུང་བར་དགོངས། །དམ་པའི་ཞལ་བཞེས་རྡོ་ཡི་རི་མོ་བཞིན། །འགྱུར་མེད་བདེན་པས་ཐུགས་ལ་བཏགས་ན་ཡང༌། །རང་གིས་གསོལ་བ་བཏབ་པའང་མི་དྲན་པ། །ཨ་ཧོ་ལས་ཉོན་དབང་གིས་སྐྱེས་པས་ལན།
།བླ་མ་དེའི་ཕྱགས་ཕྱི་དང༌། གཞན་ཡང་ཕྱོགས་ཀྱི་ཞུ་བ་པོ་མང་པོའི་ཞོར་ལ་གསུང་གི་བདུད་རྩི་དུ་མ་ཞིག་ཐོབ་ནའང་རྟོགས་སླ་བའི་ཕྱིར་འོག་ཏུ་ཕྱོགས་གཅིག་ཏུ་འགོད་པར་བྱའོ།
།དེ་ནས་ལོ་དགུ་ལ་ཁ་བལྟ་བའི་དུས་

ཁྱོད་གསང་སྔགས་རྒྱ་མཚོ་ལྟ་བུའི་མཐར་སོན་པ་ཞིག་བྱེད་དགོས། དེའང་ཆུང་དུས་ནས་བསླབས་པ་རང་ཁྱེ་ཆེ་བ་ཡིན། ཐོག་མར་ཚེའི་རྟེན་འབྲེལ་ཡིན་པས་འདི་བཞིན་གྱིས་གསུང༌། དཔལ་ལྡན་ས་སྐྱ་པའི་ཐུགས་དམ།
དགུང་ལོ་བརྒྱ་ཉི་ཤུ་བཞུགས་པའི་གྲུབ་ཆེན་ཛེ་ཏཱ་རིས་བཀྲལ་བའི་ཚེ་དཔག་མེད་ལྷ་དགུའི་དབང་གནང་ནས། མཁས་པ་དཔལ་གྱི་ཡི་གེའི་སྟེང་ནས་ཕྱག་ཁྲིད་ཀྱང་ཞིབ་པར་མཛད་དེ། ཐོག་མར་སྙིང་པོ་ཉེ་སྙིང་བཞི་འབུམ་རེའི་བསྙེན་པ་བྱས་རྗེས་སྒྲུབ་མཆོད་བདག་འཇུག་དང་བཅས་པ་བརྒྱ་ཚར་གཅིག་བཏང༌།
དེ་ནས་དཔལ་ཀྱེ་རྡོ་རྗེ་མན་ངག་ལུགས་ཀྱི་མངོན་དཀྱིལ་སེམས་དཔའ་ཆེན་པོས་མཛད་པ་ལ་ལུང་བཤད་ཕྱག་ཁྲིད་དང་བཅས་པ་གནང་སྟེ་ངག་ཐོག་ནས་སྒྲུབ་མཆོད་བདག་འཇུག་བརྒྱ་རྩ་བརྒྱད་ལེགས་པར་བསྒྲུབས།
དེ་ཡན་ཆད་བོ་དོང་བླ་བྲང་ཁོ་ནར་བསྡད། དེའི་ཚེ་གཉེར་པ་སྦ་ཡུ་བ་ཟེར་བ་ཞིག་བདོག་པས། ང་དང་མོའི་ཕྱགས་ཕྱི་ཁམས་ཅན་ཡིན་བཟོ་ཉེས་བི་ས་ཆང་ཆུང་ལ་རྩི་དགོས་པའི་ཚན་མིན་ཟེར།
ཟླ་བོ་རྣམས་ཀྱི་མཆོར་གདན་སོགས་ཀྱང་མི་སྤྲོད་པའི་མགོ་ལ་འཇིགས་འཇིགས་ཁ་རེ་བྱས་བྱུང་བས་ཚིག་པ་ཟོས། ལྕགས་སྡེར་མཐེབ་སྒོར་ཙམ་ཞིག་ཡོད་པ་དེར་གཏོར་ཆུང་ཞིག་བཅས།
གཏོར་བསྔོས་རྫོགས་པ་ནི་མི་ཤེས། ཡབ་སྐུ་མཆེད་ཀྱི་ཟླ་ལ་བསྡད་པས་ཐར་ཐོར་འདྲ་ཟིན་པ་ཚོ་གྱེར་བ་ན་ལིང་དང་བཅས་ཁོའི་ཁང་ཐོག་ལ་གཏོར་མ་འཕངས་པ་དེ་ཁོའི་ཆུང་མའི་མདུན་དུ་བབས་པས་ཟླ་བ་མ་འགྱངས་པར་གཞན་སུ་ལའང་མེད་པའི་མཁྲིས་རིམས་བརྒྱབ་ཤི་སོང་བ་ངའི་

མཐུ་མིན་ནམ་སྟེ། བླ་ཆེན་དྲུང་ཕྱིས་སུའང་ཁྱོད་ཀྱིས་ཀླུ་བདུད་འདི་ལ་ཐུགས་དམ་རེ་བྱས་ན་རྟགས་རེ་ཡོང་གི་འདུག་སྟེ་ཀ་གསུང་བ་ཞིག་བྱུང༌། ལོ་བཅུ་ལ་ཁ་ལྟས་ཙ་ན་དཔལ་དུས་ཀྱི་འཁོར་ལོའི་སྒྲུབ་དཀྱིལ་ཇོ་ནང་ཕྱོགས་ལས་རྣམ་རྒྱལ་གྱིས་མཛད་པ་ལ་བསླབ་གཉེར་བྱས།
ཞག་བཅུ་བཅུ་ན་རྒྱུགས་རེ་འབུལ་གྱི་ཡོད་པ་ལ། ཐེངས་ཤིག་རྩེད་མོས་གཡེངས་ནས་ཞག་གཅིག་གི་རྒྱ་འཛིན་པ་མ་བྱུང་བར་ལྟག་སློག་བྱས་རྒྱུགས་བྱང་བར་ཕུལ་བས།
དེ་སྐབས་ནི་མ་དགོངས་པ་སྐད་མཛད། ཁྱེད་ཤེས་རབ་ཆེའི་གདའ་གསུང་པ་ལས་གཞན་མི་གསུང༌། ཞག་འགའ་ནས་ཀ་ལི་དང་སྤེལ་བའི་གདམས་པའི་མཐར། སེམས་གཞན་ཡེངས་པའི་འདོན་པ་དང༌། །ལྟག་སློག་མཁས་པའི་རྒྱུགས་སྤྲོད་དང༌།
།ཟིན་ཀྱང་བརྗེད་དུ་འཇུག་པ་གསུམ། །དགོས་མེད་ཡིན་པས་སྤང་བ་གཅེས། །ཞེས་པ་གནང་བྱུང་བས། ངོ་ཚ་ཞིང་སྐྲག་ལ་ཤིན་ཏུ་འཇིགས་པ་ཞིག་བྱུང་ནས། མཆི་མ་མང་པོ་ཤོར།
དགོས་མེད་ཀྱི་དྲན་རྒྱུ་ཆུང་དུ་སོང་བས་འདི་གཅིག་པུའི་སྐུ་དྲིན་ལའང་ཁྱེར་ཐབས་མི་གདའ། མདོར་ན་ཡོངས་རྫོགས་ཀྱི་སྒྲུབ་ཐབས་དཔག་བསམ་སྙེ་མ་བདག་འཇུག་བདུད་རྩིའི་རོལ་མཚོ་དང་བཅས་པ་མཆོད་བརྗོད་ནས།
ཤུབྷཾ་གྱི་བར་ནག་འབྱམས་སུ་ཟླ་བ་གཅིག་ལ་ཟིན་པས་དགྱེས་ཚོར་ཅི་ཡང་མཛད། གསོལ་ཇ་གནང་སྦྱིན་དང་བཅས་པའང་སྩལ། ཁྱེད་བྱས་ན་ཡོང་བ་ཞིག་གདའ་སྟེ་གསུང་བ་ད་ལྟའི་བ་མ་གླང་འདི་ཡོང་བ་དགོངས་པའི་གསུང་དུ་གདའ།
ཐེངས་ཤིག་གོས་ཆེན་དམར་པོ་ཆུང་ངུ་ཞིག་སྤེན་རྐང་བཞི་ལ་བཏགས་ནས་བདག་གི་ཞྭ་མོའི་རྩེ་ལ་ཕྱག་ལ་བདར་ནས་བཙུགས་ཏེ། བསྟན་པའི་རྒྱལ་མཚན་

འཛུགས་པ་ཡིན་ནོ། །བསྟན་པའི་རྒྱལ་མཚན་ཚུགས་པར་གྱུར་ཅིག །ཅེས་གསུངས་ཞིང་དེ་ལ་གཟིགས་ནས་བཞད་ཀྱིན་གདའ་བ། ངེད་ཀྱི་བླ་མ་འདི་གཞན་རྩེད་མོ་མཛད་ཀྱི་འདུག་པ་སུས་ཀྱང་མཐོང་བ་མེད། དེ་དུས་ནི་ཀུན་གྱིས་སྐུ་རྩེད་ཙམ་དུ་གོ
།ད་བསམས་དུས་རྗེ་བླ་མ་དེའི་ཞལ་སློབ་བཟང་ལ་ཧྲགས་པ་བདོག་སྟེ། རྒྱ་དང་མོན་གྱི་དཔེས་ད་ལྟ་དུས་འཁོར་དང་གསུང་ངག་རིན་པོ་ཆེ་སོགས་ལ་འཆད་ཉན་བྱེད་མཁན་བདག་གཅིག་པུར་ངེས་པ་འདི་དགོངས་པའི་ལུང་བསྟན་དུ་གདའ་འོ།
།དངོས་ཀུན་ལག་མཐིལ་གནས་པའི་ཤིང་ཏོག་བཞིན། །སྒྲིབ་མེད་གཟིགས་པའི་རྣམ་འཕྲུལ་བསམ་ཡས་པ། །ལན་བརྒྱར་བསྟན་ཀྱང་ཇི་བཞིན་མི་གོ་བ། །བདག་སོགས་ལྐོག་ཤལ་སྤངས་པའི་བ་ལང་ཉིད།
།ཉིད་ཀྱིས་གསང་ཆེན་བསྟན་པའི་རྒྱལ་སྲིད་དང༌། །དང་པོའི་སངས་རྒྱས་ཆེད་དུ་གསལ་གྱིས་ཤེས། །ཤེས་རབ་མིག་བྲལ་བདག་ལ་གདམས་པའི་དོན། །དོན་བཞིན་འགྲུབ་པར་བླ་མའི་ཐུགས་རྗེས་བཟུང༌།
།གཞན་ཡང་ཀུན་རིག་ས་ལུགས་དང༌། འོད་ཟེར་ཅན་ལྷ་ལྔ་སོགས་དཀྱིལ་ཆུང་ཁ་ཡར་བསླབས་ཤིང་ཀུན་རིག་ཚར་དྲུག་ཅུ་ཙམ་དང༌། འོད་ཟེར་ཅན་ཕྱེད་དང་སུམ་བརྒྱ་ཙམ་སོང༌། དེ་དག་དབང་ལུང་ཕྱག་ཁྲིད་རགས་པ་ནི་རྗེ་བཙུན་མཆོག་གིས་སྩལ་ལ།
རྡོ་རྗེ་དྲིལ་བུ་འཛིན་ལུགས་ཚུན་ཆོད་ཀྱི་ཕྱག་ལེན་ཕྲ་ཞིང་ཕྲ་བ་ནི་བླ་ཆེན་ཐུགས་རྗེ་ཅན་དེས་མཛད་དེ། དཔྱིས་ཕྱིན་པར་ཐུགས་ལ་བཏགས་པ་ལགས་ཤིང༌།
ཕྱག་ན་རྡོ་རྗེ་ཨུ་ཙརྻའི་སྔགས་འབྲུ་འབུམ་ལས་སྔགས་བཞི་ཁྲི་དང་བཅས་པའི་གཞི་བསྙེན་ཞིག་

ཀྱང་བྱས། ལོ་བཅུ་གཉིས་ལོན་པའི་དགུན་མགོའི་ཟླ་བའི་ཚེས་བཅུ་བཞི་ལ་བཀྲ་ཤིས་ཀྱི་གཙུག་ལག་ཁང་དཔལ་ལྡན་ལྕང་ལོ་ཅན་དུ་མཁན་པོ་རྗེ་བཙུན་བླ་མ་དམ་པ་དེ་ཉིད་དང༌། གྲིབ་ཚོད་པ་བླ་ཆེན་རིན་པོ་ཆེས་མཛད་ཚིགས་སྔ་མ་དགེ་ཚུལ་གྱི་སྡོམ་པ་རྣམ་པར་དག་པ་ཐོབ།
ཡུན་རིང་པོའི་བར་སྔོར་དཀར་དང་བཅས་པའི་རང་ཚུགས་ངོ་ལྐོག་མེད་པའི་དགེ་ཚུལ་ད་མ་དོག་ཆེ་ཟེར་བ་ཞིག་བྱས། དེ་ནས་ཟླ་བ་ཕྱི་མར་རྗེ་བླ་མ་གྲུམ་སྟོད་ཁའུའི་བྲག་རྫོང་ནས་རྒྱལ་བའི་རྒྱལ་ཚབ་གྲོང་སྟོད་རིན་པོ་ཆེའི་ཞལ་སྔ་ནས་ཀྱིས་སྤྱན་དྲངས་པའི་ཕྱག་ཕྱིར་ཕྱིན།
ཡར་ལམ་གདོང་ཁར་ནང་སོ་རྣམ་པས་གཞི་ལེན་སོགས་བཟབས་བཟབས་མང་པོ་མཛད།
ཁོང་ཚོ་བཀའ་བརྒྱུད་པའི་ཁུངས་བྱེད་ཀྱིན་གདའ་བས། སྡོམ་གསུམ་དང་ཐུབ་པ་དགོངས་གསལ་གྱི་ཕྱག་རྒྱ་པ་ལ་དགག་པ་མཛད་པ་རྣམས་ལ་བརྟེན་ནས་ཆོས་སྐད་ཟིར་ཟིར་གང་ཡང་བྱས་མོད། ཁྲོམ་ཐུབ་རང་བྱུང་བ་མེད་དམ་བསམ།
དེ་དུས་ནི་ངག་སྒོ་ཡངས་པའི་ཐོག་ཆོད། དེ་ནས་གདན་ས་ཆེན་པོ་དཔལ་ལྡན་ས་སྐྱའི་གཙུག་ལག་ཁང་དུ་ཕེབས། མདུན་གྱི་ཞིང་སྟེང་ཞིག་ནས་ཕྱག་འབུལ་མཛད་ཀྱི་འདུག་པའི་དུས་གནམ་ས་ངོ་མི་ཤེས་པའི་ཟི་དིང་བ་ཞིག་མ་གཏོགས་གང་ཡང་མཐོང་རྒྱུ་དང་གཞིག་པ་ཆུག་རྒྱུ་མ་བྱུང༌།
བདག་ཆེན་ཆོས་རྗེ་ཁྲི་ཐོག་རིན་པོ་ཆེ་དང་མཇལ། བརྩེ་སྐྱོང་ཡང་བཟབས་མ་མཛད། སྒོ་རུམ་གྱི་བླ་མ་ལྷ་ཁང༌། བསེ་འབག་ཉིད་དང་བཅས་པ་མཇལ།
གུར་གྱི་སྐུ་དེ་ཞལ་རས་ཀྱི་དཔངས་མདའ་གང་ཙམ་ཡོད་པའི་ཁྲོ་བོ་ཞི་མ་ཁྲོ་མཐིང་ཁ་འོད་ཆགས་པ་རྒྱ་སྨིན་མ་ལ་གསེར་ཤོག་བཏབ། ཤངས་ཀྱི་རྩེ་སོགས་ལ་རྩི་གོགས་པ

་འང་དུམ་པ་ཡོད་པ། ཞལ་འགྲམ་ཧང་ངེ་བའི་སྟེང་ན་སྤ་བས་ཡོད་ཙམ་བྱས་པ་ཞིག་ཏུ་མཐོང༌། ངེད་ཀྱི་ཟླ་བོ་འདྲས་ནི་དེ་མིན་པ་འདྲར་མཐོང་ནི་ཟེར། རྒྱལ་བས་རྒྱལ་བའི་བསྟན་པ་གཉེར་དུ་གཏད། །གྲུབ་པས་གྲུབ་པའི་གཙུག་ལག་སྐྱོང་བར་བསྐོས།
།མགོན་པོ་མགོན་པོའི་འབག་ཏུ་སྣང་བ་དེ། །མཇལ་བས་མཇལ་བ་དོན་དང་ལྡན་པར་བྱུང༌། །བཞི་ཐོག་བླ་བྲང་གི་ལྷ་ཁང་གཅིག་ཀྱང་མཇལ། གཞན་གཙུག་ལག་ཁང་མཐའ་དག་མཇལ་སྙིང་འདོད་པར་བྱུང་སྟེ་ཞག་གཉིས་ལས་མ་བཞུགས་པས་ལོང་མ་བྱུང་ཞིང༌།
རྗེ་བླ་མ་གཉིས་ཕྱོགས་དེར་མ་བྱོན་པ་ཡུན་རིངས་པས་མཇལ་བ་དང་ཆོས་ཞུ་མཁན་སོགས་ཆེས་མངས་པའི་ཐུགས་བྲེལ་དང༌། ཐུགས་དམ་གྱིས་གཡེངས་གཡོག་དྲག་པའི་ཁུངས་འདྲ་ཡོད་པ་ཨ་ར་གོག་ཏུ་སོང་བས་ལྷ་ཁང་ལ་ཞེ་འདོད་མེད་པ་ཡིན་ནམ།
ལབས་ཀྱང་དོ་དམ་མ་བྱས་པར་གཞན་ཅི་ཡང་མཇལ་མ་ཐུབ། ཉི་མ་གཙང་གི་ཕྱོགས་ནས་སེམས་ལྷག་མ་ལུས་པ་འདི་གཅིག་པུ་མ་གཏོགས་གཞན་ཅི་ཡང་མི་བདོག
།ས་སྐྱའི་རྨོངས་ཞེན་སྙིང་ལ་གཅགས་པའི་མཐུས། །ས་སྐྱའི་ལྷ་ཁང་ཕལ་ཆེར་མ་མཁོར་བས། །ས་སྐྱར་ཕྱིན་ནས་སྟོང་ལོག་བྱས་སོ་སྙམ། །ས་སྐྱའི་ཕྱོགས་དེ་ད་དུང་སེམས་ལ་དྲན།
།འདོད་སྲེད་ཅན་འགས་སྲེད་པ་ཞུགས་པ་ཡི། །གྲོགས་དེ་རིང་ན་གནས་ཀྱང་སྙིང་ལ་འཆར། །དེ་བཞིན་དཔག་ཚད་དུ་མས་མཚམས་ཆོད་ཀྱང༌། །མ་བསྒྲིབས་ཡིད་ཀྱི་ཡུལ་ན་ལམ་མེར་གདའ། །དེ་ནས་དྲུག་པ་རྡོ་རྗེ་འཆང་དང་དབྱེར་མེད་པའི་རྗེ་བཙུན་ས་སྐྱ་པ་ཡབ་སྲས་རྣམས་ཀྱིས་རྣམ་པར་གྲོལ་བའི་ཡེ་ཤེས་

བརྙེས་པའི་ས། སྟོབས་འཕྲོག་དབང་པོ་འཁོར་དང་བཅས་པས་མངོན་སུམ་དུ་བསྟེན་པའི་ལྗོངས་གྲུམ་སྟོད་ཁའུའི་བྲག་རྫོང་དུ་ཕེབས། གཞིས་བཞུགས་རྣམས་ཀྱིས་དར་འཕྱར་སེར་སྦྲེང་སོགས་བཟབས་བཟབས་ཅི་ཡང་ཞིག་མཛད།
དེ་ནུབ་བླ་མ་རྗེའི་ཕྱག་ཕྱིར་འདུ་ཁང་གོང་མ་དེར་བསྡད། སང་ནས་རྗེ་བླ་མ་ལམ་འབྲས་ལྷ་ཁང་དུ་བཞུགས། བདག་གིས་འབུམ་ཐང་དང་ཁད་ཉེའི་སྒྲུབ་ཆེན་བརྩོན་འགྲུས་པ་བྱ་བའི་ཁང་ཆུང་ཞིག་གི་གཡབས་སུ་ཡོལ་བ་བྱས་ནས་བསྡད།
རྗེ་རིན་པོ་ཆེ་གདན་སའི་དྲུང་གི་གཞིས་ལེན་བརྩེ་སྐྱོང་བསམ་གྱིས་མི་ཁྱབ་པ་ལན་ཅིག་མ་ཡིན་པར་ཐུགས་ལ་བཏགས། ངེད་རང་གིས་ཀྱང་ཚོགས་སུ་མང་ཇ། གདན་ནོན་འབུལ་འགྱེད་དང་བཅས་པ་བསྒྲུབས།
གྲུབ་ཆེན་རྣམས་ཀྱང་ཉིན་རེ་བཞིན་གཉིས་གསུམ་རེ་གདན་དྲངས། གསོལ་ཇ་ཚ་བཞེས་བཟབས་ཐག་ཆོད་རེ་སྐོར་མ་བྱས་ཐམས་ཅད་ལ་ཞུས། བདག་གི་བླ་མ་སྐུ་དྲིན་ཅན་དེས་རྒྱལ་ཚབ་དམ་པས་དབུ་མཛད་གཞིར་བཞུགས་ཀྱི་དགེ་འདུན་དཔལ་ལྡན་ས་སྐྱ་པའི་སྙན་བརྒྱུད་ཀྱི་ཟབ་ལམ་ཉམས་སུ་བཞེས་བཞིན་པ་ལྔ་བཅུ་ཙམ་དང༌།
བདག་སོགས་ཕྱོགས་མཐའི་གྲྭ་པའང་ཐོགས་པ་དང་བཅས་པའི་བདུན་ཅུ་ཕྱིན་ལ། གསུང་ངག་རིན་པོ་ཆེ་ཟླ་བ་གསུམ་གྱི་བར་སྨིན་རྒྱས་སུ་སྐུ་དྲིན་བསྐྱངས།
གསུང་ངག་དང་འབྲེལ་བའི་དབང་བྱིན་རླབས་ཕལ་ཆེ་བ་དང༌། དཔལ་དུས་ཀྱི་འཁོར་ལོའི་དབང་སོགས་སོ་སོའི་བཞེད་པ་དང་བསྟུན་པའི་དབང་ལུང་དུ་མ་ཞིག་གནང་གི་འདུག་པ་ཕལ་ཆེར་ཐོབ།
ཁྱད་པར་བྲག་སྒོའི་དྲུང་དུ་སྟོབས་འཕྲོག་དབང་པོ་བསྙེན་དུས་ཀྱི་རྗེས་གནང་ཞིག་

གནང་བའི་ཚེ་ཡེ་ཤེས་ཕབ་ཚར་མཚམས་ལ་ཞབས་དྲུང་གི་དབུ་ཐོག་གི་བླ་བྲེའི་ཐད་ནས་བ་ཐག་ཅིག་བརྐྱང་བའི་སྣ་ལ་སྡོམ་ཆུང་ངུ་ཞིག་བབས་ནས་རྗེས་གནང་མ་གྲོལ་གྱི་རིང་ངེད་ཀྱི་པང་ན་ཕར་རྒྱུག་ཚུར་རྒྱུག་བྱེད་ཅིང་བསྡད་འདུག་མོད།
རྗེས་སུ་གར་སོང་ནི་མ་ཤེས། རྗེས་གནང་ཞུ་གྲོགས་ལ་ཡོད་པའི་སྒྲུབ་ཆེན་ཁ་རེ་ཁྱོད་ཀྱིས་རྗེས་གནང་ཞུས་པས་བསྙེན་རྟགས་བྱུང་ཟེར་ངོ་མཚར་མཚར་ནི་བྱེད་ཀྱི་འདུག །དེ་འདྲའི་བཤད་ཚོད་འདུག་པ་ནི་མ་མཐོང༌།
ཡང་ངེད་རྣམས་བླ་བྲང་ནས་གནས་ཚང་དེར་བསྐྱས་པའི་ཚེ་བླ་བྲང་པའི་ཁྲོལ་ཁྱི་རྒྱ་བོ་ཞིག་གདའ་བ་དེ་ངེད་ཀྱི་ཕྱི་ལ་སླེབ་བྱུང་ནས་སྒོ་འགག་ཏུ་སྡོད། བདག་གསུང་ཆོས་ལ་ཕར་འགྲོ་དུས་འདུ་ཁང་གི་འགག་ཐུབ་སྐྱེལ།
སླར་གནས་ཚང་གི་གནམ་སྒོའི་འོག་ཏུ་ཉལ་ནས་སྡོད། གསུང་ཆོས་གྱེས་གདོང་དུ་འདུ་ཁང་འགག་ཏུ་ངེད་བསུ་བ་ལ་སླེབ་ཡོང༌། ནམ་ལ་ངེད་སྡོད་ས་དེ་ལ་སྐོར་བ་བྱེད་ཀྱིན་འབའ་དིར་བྱེད་པ་ཞིག་བྱུང་བ་བོ་དོང་ལ་ཕྱིར་འགྲོ་དུས་མདུན་གྱི་ཟམ་ཆེན་བུད་བུད་ཕྱི་ལ་འབྲངས་དེ་ནས་ཕྱི་མིག་ལྟ་ཞིང་ལོག་སོང་བས་སེམས་འཕྲེང་པོ་ཞིག་བྱུང་བ་གང་ཡིན་ནི་མི་ཤེས་ཕན་ཐོགས་ལ་དགོད་བྲོ་བ་ཞིག་བྱུང་ངོ༌།
།ཚུར་ལམ་གདན་ས་ཆེན་པོར་ཞག་འགའ་བཞུགས་རྩིས་གནང་གི་འདུག་ནའང་བོ་དོང་ནས་གདན་འདྲེན་ངོས་དྲག་ཙམ་བྱུང་བ་ལ་བརྟེན་གར་གཞུང་བརྒྱུད་ནས་ཕེབས། དེ་རྗེས་བོ་དོང་བླ་བྲང་དཀར་པོར་ཟླ་བ་གསུམ་གྱི་བར་གསུང་ངག་རིན་པོ་ཆེའི་དབང་གོང་མ་གསུམ་གྱི་ལམ་ཁྲིད་རྗེ་བཙུན་ཉིད་ལ་ཇི་ལྟར་བཞུགས་པའི་ཡི་གེའི་ལུང་བྱིན་རླབས་སྒྲུབ་པ་ལུང་བྱིན་གྱི་བར་

བརྒྱུད་པ་གསུམ་ལས་འོངས་པའི་མན་ངག་ཐམས་ཅད་ཡོངས་སུ་རྫོགས་པར་ཐོབ། གྲོལ་སྟོན་ཚོགས་ཀྱི་འཁོར་ལོ། བསགས་སྦྱང་གི་མཎྜལ་གྱི་ནས་ཁལ་ལྔ་བཅུ་ལྷག་པ། གསེར་ཞོ་གསུམ་གྱིས་གཙོས་པའི་འབུལ་བ་དཔངས་གང་ཆེ་དང་བཅས་པའང་ཕུལ།
བདག་ལ་རྟེན་ཁེབས་མ་ཎི་མ་ཧོར་དུས་ཤིག །འཇམ་དབྱངས་ཀྱི་གསེར་སྐུ་ཞིག །དར་དུར་ཁ་ཁ་གྲུ་ཡངས་པ་ཞིག་རྣམས་གནང༌། ཆོས་འདིའི་བདག་པོ་རེ་བ་ཡིན་པས་ཐོས་བསམ་དང་ཉམས་ལེན་ལ་འབུངས།
དཔེ་ཙམ་ལྟས་པས་ཤེས་པའི་ཆོས་མ་ཡིན་པས་བླ་མའི་གསུང་སྒྲོས་ལ་ནན་ཏན་མཛོད། སྟེར་བྱིན་འདི་ལ་གནང་དཔངས་ཤིག་མི་གདའ་སྟེ་གོ་བ་ཞིག་ཡོད་པ་ཡིན་གསུང་ངོ༌། །རྒྱ་ཆེན་མདོ་རྒྱུད་རྒྱ་མཚོ་བསྲུབས་པའི་བཅུད།
།རྒྱ་བོད་མཁས་གྲུབ་བྱེ་བའི་སྙིང་གི་ནོར། །རྒྱ་ཆེན་ཟབ་མོའི་མཐར་ཐུགས་གསུང་ངག་ཆོས། །རྒྱ་ལམ་རྙེད་པར་དཀའ་དེ་བདག་གིས་རྙེད། །བླ་མའི་གསུང་ངག་དབྱངས་སྙན་ལྷ་ཡི་རྔ༌། །ཡིད་དང་རྣ་དབང་ཚིམ་ལ་མི་ངལ་བའང༌།
།བྱིས་པའི་བློ་ཡི་གམ་ལ་ཆེར་མ་ཟིན། །ད་དུས་སྙིང་ནས་དྲན་ཀྱང་ཅི་ཞིག་བྱ། །ཡབ་རྗེའི་ཞབས་པད་བསྟེན་དུས་བྱིས་པའི་བློ། །མནོ་བསམ་ཅུང་ཟད་རྙེད་ཚེ་བདུད་དབང་སོང༌།
།རང་དབང་ཐོབ་ཚེ་དམ་པ་ཆོས་དབྱིངས་བྱོན། །ཇི་ལྟར་བགྱིས་ཀྱང་བསོད་ནམས་བགོ་སྐལ་ཞན། །འོན་ཏེ་དད་པའི་ཞིང་ས་མཆོག་ཏུ་གཤིན། །འབྲལ་མེད་མོས་གུས་དམ་ཚིག་ཆུ་ཡིས་བརླན། །ཡབ་གཅིག་གསུང་གི་ས་བོན་སྐྱོན་མེད་ཐེབས།
།ནམ་ཞིག་འཁྲུལ་མེད་འབྲས་བུ་འབྱུང་ངམ་སྙམ། །དེའི་དུས་ལམ་སྦས་བཤད་ཉམས་ཁྲིད་ཡིད་ཆེས་པར་ཞུས།

གསུང་ཇི་ལྟ་བའི་ཟིན་བྲིས་ཀྱི་དཔེ་ཆུང་ཞིག་བྱས་པ་ཆོས་མཛད་ལེགས་བཤད་པ་ཞེས་གྲགས་པའི་གཡོག་གི་ཁུངས་ལ་དཔོན་པོའི་སེམས། སྡང་སེམས་དགྲ་དང་གནོད་སེམས་བགེགས་ལས་ཆེ་བ་ཞིག་བདོག་པ་དེས་བསམས་བཞིན་དུ་ཤོག་རོའི་ཟླ་ལ་ཆུར་བཅུག་ནས་གོང་བུ་གཅིག་ཏུ་བྱས་པ་འདིས་མཚོན།
འདི་ཉིད་ཀྱིས་འཕྲལ་དང་ཡུན་གྱི་རྟེན་འབྲེལ་ལ་གནོད་པ་མང་པོ་ཞིག་བྱས་ཏེ། ཚེ་རབས་སྔོན་མ་ཞིག་ནས་ལས་ངན་གྱིས་འབྲེལ་བའི་དངོས་གྲུབ་ཀྱི་གེགས་ལ་ཆས་པ་ཞིག་ཏུ་གོར་མ་ཆག་གོ
།དེ་ནས་རང་ལོ་བཅུ་གསུམ་དུ་སླེབས་པའི་ཚེ་སྐེག་གི་རྣམ་པ་བྱུང་དོགས་པས་དེ་ལ་དམིགས་པའི་མཚམས་ཤིག་བྱས་ན་ལེགས། ཞེས་ཡབ་ཡུམ་རྣམས་གསུང་བ་ལ་རྗེ་བཙུན་མཆོག་ལ་ཐུགས་དམ་བརྟག་པ་ཞུས་ནས་ཨཥྟའི་གཞི་བསྙེན་ཞིག་བྱེད་སྙམ་པ་ལ།
བཀའ་ལུང་ལ་ད་ལམ་ཨཥྟ་ལས་གུར་གྱི་མགོན་པོའི་བསྙེན་པ་བྱས་ན་ལེགས་པ་འདུག །དེའང་ཐོག་མར་ཡི་གེ་བདུན་པའི་བསྙེན་པ་གྱིས།
གྲངས་ནི་རྗེ་བཙུན་རིན་པོ་ཆེའི་གུར་རྒྱན་དུ་གསུང་པའི་དགོངས་པ་ཡིན་པས་འབྲུ་རེ་ལ་འབུམ་ཕྲག་བརྒྱད་བརྒྱད་དེ་འབུམ་ཕྲག་ལྔ་བཅུ་རྩ་དྲུག་ཟློས་གསུང༌། དཀར་ཤཱཀྱ་གྲགས་ཀྱིས་མཛད་པའི་ཁྲོ་བཅུའི་སྲུང་འཁོར་གྱི་ལུང་དམིགས་དང་བཅས་པ་ཞིག་གནང་ནས།
རྗེ་བླ་མ་བོ་དོང་བླ་བྲང་དཀར་པོར་སྐུ་མཚམས་ལ་བཞུགས། བདག་གིས་བོ་དོང་རྫོང་གི་བྱ་འདབས་བདེ་གསལ་རབ་བརྟན་ཟེར་བའི་དགོན་ཆུང་སྐྱིད་པོ་ཞིག་བདོག་པ་དེར་འོངས་ནས་ཟླ་བ་དྲུག་གི་བར་མཚམས་བྱས།
བླ་ཆེན་ཐུགས་རྗེ་ཅན་དེས་ཀྱང་གྲོགས་མཛད་དེ་ཡི་གེ་བདུན་པའི་གྲངས་ནི་ཇི་ལྟར་བཤད་པ་བཞིན་སོང༌། བྱིས་པ་ཧམ་ཅན་ཞིག་བདོག་པས།
ཞལ་མཐོང་ཡོང་ངམ་བསམས་དུང་དུང་བྱས་

ཏེ་རྨི་ལམ་བཟང་བ་རེ་ཙམ་ལས་མཐོང་བའི་གྲབས་ཀྱང་མ་བྱུང་སྟེ། ད་བསམས་དུས་སངས་རྒྱས་མཐོང་བ་ལ་ཐ་ནའང་ས་དང་པོ་ཙམ་ཐོབ་དགོས་པ་འདུག་པས་སྔར་མཐོང་རྒྱུ་མ་བྱུང་བ་འོས་ཆོད། ད་དུང་མཐོང་མཐོང་ལ་ཐག་རྒྱང་ཆེན་རྒྱང་པ་ཡོད་ངེས་སུ་གདའ་འོ།
།འོན་ཀྱང་འདྲེ་མཐོང་བ་ཁ་ཅིག་ངས་མགོན་པོ་མཐོང༌། ལྷ་མོ་མཐོང་ཟེར་བྲེད་བྲེད་མང་པོ་བྱས་ཡོང་གི་འདུག་པ་བདེན་བསམ་པ་ནི་མི་གདའ། བདེན་ན་ནི་སྔགས་བགྲངས་པ་ལས་ཟོག་ཆེ་བ་ངོས་བྱིན་རླབས་མྱུར་བ་ཨེ་ཡིན་ཏེ།
ཕལ་ཆེར་དེ་དག་གིས་མགོན་པོ་མཐོང་ན་བྱ་རོག་དང་འུག་པ་དགའ་མགུར་རོལ་བར་ངེས་སོ། །རྒྱལ་བ་ཀུན་གྱི་མཐུ་སྟོབས་གཅིག་བསྡུས་ནས། །རྒྱལ་བའི་བསྟན་སྲུང་དབང་པོར་སྐུར་བཞེངས་པ།
།རྒྱལ་བ་ཁྱབ་བདག་རྡོ་རྗེ་ནག་པོ་ཆེ། །རྒྱལ་བ་ཐུགས་རྗེ་ཅན་དེ་ཁོ་བོས་བསྒྲུབས། །རྟོག་བཏགས་རང་བཟོའི་རླུང་གིས་མ་བསྐྱོད་པའི། །སྙན་བརྒྱུད་ཞལ་དྲོད་མ་ཉམས་གདམས་པའི་སྤྲིན།
།བྱིན་རླབས་ཆུ་ཁུར་ལྕི་ལྡན་འཁྲིགས་པའི་ཚེ། །དངོས་གྲུབ་ཆར་རྒྱུན་འབབས་ལས་འོས་ཅི་ཡོད། །དྲག་སྔགས་དབྱར་གྱི་རྔ་གསང་སྒྲགས་པའི་ཚེ། །བདུད་བགེགས་བྱ་དཀར་སྐྲག་ནས་ག་ཤེད་སོང༌།
།ནུས་མཐུའི་རྨ་བྱ་དགའ་བས་གར་བྱེད་པ། །འདི་ཀོ་དངོས་པོའི་གནས་ལུགས་མ་ཡིན་ནམ། །བསྙེན་པ་གེགས་མེད་དུ་མཐར་ཕྱིན། ཡུམ་རྒན་མོ་སྐུ་དྲིན་ཅན་དེས། སྐེག་ལས་ཐར་བའི་གཏང་རག་གྱིས་གསུང༌།
ནས་ཁལ་བརྒྱས་གཙོས་པའི་གནང་བྱིན་དང་ཚོགས་འཁོར་ཀྱང་བཟབས་པོ་གནང༌། གཏང་རག་གི་གཏོར་སྒྲུབ་ཀྱང་བཟབས་

བཟབས་དཔེ་མེད་བྱས་ཏེ་མཚམས་གྲོལ། ལོ་བཅུ་བཞི་ལོན་པའི་དཔྱིད་ཀ་དེ་འོད་ཟེར་ཅན་ལྷ་ལྔ་ལ་གཙོ་འབུམ་འཁོར་ཁྲི་བཞི་གྱུར་གྱི་བསྙེན་པ་ཞིག་བྱས། ལོ་དེའི་སྟོན་སློབ་དཔོན་པདྨས་བདུད་པོ་པྲ་མ་ར་ཛའི་སྤྲུལ་པ་བོད་ཀྱི་བདེ་སྐྱིད་འཇོམས་མཁན་གཅིག་ཏུ་ལུང་བསྟན་པའི་བོ་དོང་མཁན་པོ་ཤེར་རྒྱམ་པ་དང༌།
གནས་གསར་བ་མ་འཆམ་པར་བུན་ནེ་བྱུང་བའི་བྱུས་རིམ་དུ་འོད་ཟེར་ཅན་ལྷ་ལྔའི་སྒྲུབ་མཆོད་བྱས་པའི་ཚར་ཉེར་ལྔ་སོང་བའི་ཚེ་དུང་ཆོས་ཀྱི་ཆུ་བླུག་པས་བུམ་ནང་གི་ཡེ་ཤེས་པ་གཤེགས་དམ་ཚིག་པ་འོད་དུ་ཞུ་བའི་ཆུས་བུམ་པ་གང་བར་གྱུར་ཞེས་བརྗོད་མ་ཐག་བུམ་ཆུ་ལུད་ནས་ཆི་ལི་ལི་བབས་ཤིང༌།
ཁ་དང་མཆུ་གཉིས་ནས་བབས་པ་དེ་འདྲ་བའི་ངོ་མཚར་བྱུང༌།
གཙོ་བོར་རྗེ་བླ་མའི་སྐུ་དྲིན་དང་ཡབ་སྲས་རྣམས་རང་གི་ནུས་པ་ལོས་ཡིན་མོད། ཁམ་མཆུ་ཡང་རྩེག་སྟེ་ལེགས། ལྷ་མོ་འོད་ཟེར་ཅན་འདི་ལ་གསོལ་བ་བཏབ་ན་མི་བསླུ་ངེས་པའི་ཐུགས་རྗེ་ཆེ་ལ་མྱུར་བ་ཞིག་གདའ།
འགྲུབ་ངེས་ཤེས་པའི་དགེ་སྦྱོར་རྒྱང་བསྲིངས་ནས། །མི་འགྲུབ་ངེས་པའི་འཇིག་རྟེན་བན་ལིང་གིས། །གལ་ཆུང་ཆོས་ལ་བྱས་པས་བསླུས་པ་ལས། །ཚུལ་བཞིན་བསྒྲུབས་ཀྱང་སླུས་པ་སུ་ཡིས་ཐོས།
།མ་བསྒྲུབས་འབྲས་བུ་འདོད་པའི་འདོད་ཅན་ཚོ། །ཅུང་ཟད་མནོ་བསམ་སློང་ལས་སྒྲུབ་པ་མཛོད། །རྒྱུ་མེད་འབྲས་བུ་འཚོལ་བའི་འགྱོགས་སྐོར་གྱིས། །ཡི་ཆད་ཐང་ལ་ཡུན་རིང་འཁྱམས་ཉེན་གདའ།
།དེའི་སྟོན་དེ་ཚེ་སྔོན་མའི་ལན་ཆགས་འཇལ་མཁན་ཅིག་ཡིན་པ་འདྲ། ཁོ་རང་བློས་ལིངས་ཀྱིས་བཏབ་

ནས་བདག་གི་གཡོག་བྱེད་པའི་བློ་གྲོས་བཟང་པོ་འདི་ཟླ་ལ་སླེབ། དེ་ནས་དེའི་བར་ལ་སྐབས་འགར་གྲོགས་ངན་པའི་མིག་ལྟོས་ཀྱིས་དགོས་མེད་ལ་འུར་བ་ནི་ཐོར་རེ་བ་བྱས། གཞན་རྫས་དངོས་པོ་ཆུང་ཆུང་ནས་བཟུང་དགོན་པ་ཁམས་ཆེན་གྱིས་བར་ཚང་མ་ཁོ་རང་ལ་གཏད་པས།
མ་འཕྱུགས་མ་རླག་གོང་འཕེལ་གྱི་འཛིན་སྐྱོང་མཐུན་གྲུབ་འབའ་ཞིག་བྱུང་བ་ལ་བརྟེན་ནས་ངེད་རང་ཆོས་འཆད་ཉན་དང་ཁ་ཏོན་ཁོ་ན་བྱས་པས་ཆོག་པ་མ་གཏོགས།
གདན་རེ་འདིང་བ་ཚུན་དུ་སླེབ་པའི་བན་ལིང་མི་དགོས། ཁོ་རང་གཞིས་ལ་ཡོད་དུས་སྒོར་མ་ནས་ཚ་ཧྲུག་གེ་ཡོང་བ་ཐམས་ཅད་ཀྱིས་མཐོང་བ་འདི་ཡིན་མོད། བཅོལ་ན་ཕྱགས་མ་རྒྱག་པའང་མི་ཤེས་ལ། །གཞག་ན་བཤད་ར་ཤུག་རས་ལུང་པ་འགེང༌།
།གར་བཏང་ཤེས་པ་འཚུབ་པ་འགའ་ཞིག་གིས། །སྒྲོ་སྐུར་གཤེད་སྨོད་འུར་ལུགས་འདི་བསམས་ན། །བཏང་ན་གར་བཏང་ས་དེར་བློ་མི་འཚག །སྒོར་ན་གར་བཞག་གནས་སུ་གོང་འཕེལ་ཡོང༌། །ཞེན་ཆེ་བློ་ཤེད་ལྡན་ལ་འགྱུར་ལྡོག་ཆུང༌།
།ཁྱོད་རང་ལན་བརྒྱར་འུར་ཀྱང་ཨའུ་ཙི། །ལོ་འདི་རྗེ་བླ་མའི་དགུང་ལོ་རེ་གཅིག་པའི་སྐེག་ཡིན་པ་དང༌། སྐུ་དོག་ཀྱང་ཆེ་བར་ཡོད་འདུག་པ་ནས་སྐུ་མཚམས་ཁོ་ན་ལ་ཤས་ཆེར་བཞུགས་པས་གསུང་ཆོས་ཕྲན་བུ་མ་གཏོགས་འགངས་ཆེ་བ་ནི་མ་ཐོབ།
དེའི་དགུན་ཀྱང་གུར་གྱི་ཡི་གེ་བདུན་པ་འབྲུ་འབུམ་གཅིག་དང༌། ཕྱག་ན་རྡོ་རྗེ་ཨུཙརྻའི་སྔགས་འབུམ་གཅིག་མཚམས་དམ་པོ་བྱས་ནས་བཟླས།
ལོ་བཅོ་ལྔ་ལོན་པའི་ཁྱི་ལོའི་དབྱར་བདག་གི་ཡབ་དང༌། གཅེན་ཐུ་བོ་དེའུ་རིའི་སྒར་ཐོག་ཏུ་བྱོན་པའི་སྐུ་རིམ་ལ། ཡང་འོད་ཟེར་ཅན་གྱི་བསྙེན་པ་

བསོས་ལ་སྒྲུབ་མཆོད་གྱིས་གསུངས་ནས་བགྱིས་པས་ཚར་ལྔ་བཅུ་ཙམ་སོང་བའི་ཚེ་རྨི་ལམ་དུ་འོད་ཟེར་ཅན་གྱི་སྐུ་ནམ་མཁའི་ཁམས་ཁེངས་པ་ཞིག་གི་ཕྱལ་གྱི་ནང་སྤང་རི་ཁྱོན་ཡངས་པོ་ཞིག་གི་ལྡེབས་ལ་རང་རེའི་སྒར་དེ་ཁྲ་ཧྲུག་གེ་འདུག་པ་ཞིག་གསལ་པོ་རྨིས།
དེའི་སྟོན་བཙས་མ་འགོ་བྱེད་ཙམ་ལ་བདག་བསོད་ནམས་ཀྱི་དཔལ་གཞལ་དུ་མེད་པ་ཞིག་འབར་ཏེ། །དེའང་མཁས་པའི་མཁས་པ་ཆོས་ཀྱི་རྗེ་ནམ་མཁའ་དབང་ཕྱུག་པའི་དྲུང་དབུས་ནས་ཞབས་གཏད་བྱོན།
འབུལ་བ་ནི་སྲབ་མོའི་སྐུ་ཆོས་ལེགས་པོ་ཞིག་ལས་མི་འདུག་སྟེ།  བསྟན་པ་ལ་ཕན་པའི་དགེ་བཤེས་ཆེན་པོ་བསམ་གྱིས་མི་ཁྱབ་པ་ཡིན་པ་དང༌། ཞལ་སློབ་རྙིང་པར་སོང་བས་དགྱེས་བཞིན་དུ་ཞལ་གྱིས་བཞེས།
བདག་ཅག་གཞི་བྱེས་ཀྱིས་གྲྭ་པ་བཅུ་གསུམ་ལ་དཔལ་དུས་ཀྱི་འཁོར་ལོ་ལ་སོགས་པའི་བླ་ན་མེད་པའི་རྒྱུད་ཐམས་ཅད་ཀྱི་རྫོགས་རིམ། ཟླ་ལམ་ཞག་གིས་གཅོད་པ་སངས་རྒྱས་ལ་ཞག་དུས་ཐེབས་པའི་ཁྲིད་ཟབ་ལམ་སྦྱོར་བ་ཡན་ལག་དྲུག་པའི་ཉམས་འཁྲིད་གནང་སྟེ།
ཐོག་མར་རྡུལ་ཚོན་གྱི་དཀྱིལ་འཁོར་དུ་བསོད་ནམས་ཀྱི་ཚོགས་ཀྱི་སླད་དུ་བྱིས་པ་འཇུག་པའི་དབང་བདུན་གནང་སྟེ། ཐུན་མོང་དང་ཐུན་མོང་མ་ཡིན་པའི་སྔོན་འགྲོ་ཟླ་བ་གཅིག་བསྐྱངས།
ཡིག་བརྒྱ་དང་མཎྜལ་ཁྲི་ཚོ་བཞི་བཞི་བཏང༌། མེ་ཏོག་ནས་ཁལ་ཉི་ཤུ་རྩ་ལྔ་ལྷག་པ་ཕུལ། དེ་མཚམས་རྡོ་རྗེ་སློབ་དཔོན་ལུས་ཀྱི་དཀྱིལ་འཁོར་དུ་ཚུལ་ཁྲིམས་དང་ཡེ་ཤེས་ཀྱི་ཚོགས་ཀྱི་སླད་དུ་འཇིག་རྟེན་དང་འཇིག་རྟེན་ལས་འདས་པའི་དབང་གོང་མ་གནང་བའི་བགེགས་སྤྲོད་ཀྱི་སྐབས་

རྗེ་བླ་མ་ཆས་ཞུགས་མཛད། རྡོ་རྗེའི་གར་དང་བཅས་སྲུང་མ་དྲུག་ཅུའི་བསྟོད་དབྱངས་ཀྱི་བསྐུལ་མཛད་པ་ན། སྔོན་ཆད་ཀྱི་ཞལ་མདོག་ཟླ་བ་ཤར་བ་ལྟ་བུ་དེ་མ་ཡིན་པར་མཐིང་ཤུན་གྱི་མདོག་ལྟ་བུ་ལ་འོད་ཟེར་མིག་གིས་ཡེ་མི་བཟོད་པ་ཞིག་ཏུ་ཐོག་མར་བདག་གིས་མཐོང༌།
དེ་ནས་ཡུམ་དང་དཔོན་ས་ནམ་མཁའི་དྲུང༌། ཨོ་ལོ་མིང་སྲིང༌། ཨ་སྐྱབས། གཉེར་པ་ཚེ་འཛིན་པ་རྣམས་རིམ་བཞིན་སླེབས་ནས། ཨ་ཙི་འདི་འདྲ་འདུག་ཟེར་ཐམས་ཅད་གཅིག་ལ་གཅིག་གིས་ཡུས་བཞིན་དུ་སྨྲའི་འདུག་སྟེ་ངེད་མི་དྲུག་པོ་དེའང་བསོད་ནམས་བསགས་པར་གདའ།
བྱིན་རླབས་ཀྱི་ཟི་ལངས་པས་བྱིས་པ་མནོ་མི་ཤེས་ཡན་ཆད་ས་འཕག་གནམ་འཕག་བྱས། གནམ་ས་ངོ་མི་ཤེས་པའི་འགྱུར་བ་ཆེན་པོ་ཐམས་ཅད་ལ་བྱུང༌།
ཨ་ཧོ་རྒྱལ་བ་དངོས་སུ་བྱོན་པའི་ཚེ། །ཐ་མལ་བྱིས་པའི་སེམས་ལའང་ཡེ་ཤེས་འབར། །དྲག་རོལ་གུ་གུལ་དཔུང་དུ་མི་དགོས་པར། །བསམ་མེད་བེམས་པོ་རྣམས་ཀྱང་མགུལ་སྙམ་བྱེད།
།གཞན་དུ་ཡུན་རིང་ལོ་ཟླར་བསྒོམས་པ་ལས། །གང་ཞིག་གསུང་ཐོས་ཙམ་ཡང་དོན་ཆེ་བ། །ཡབ་གཅིག་རྡོ་རྗེ་འཆང་དབང་དེ་ཡི་གསུང༌། །ཕྱིན་ཆད་ཐོས་པའི་སྐལ་བ་ཨི་ཡོད་ན།།བསམས་ཤིང་བླ་མའི་ཞལ་བཟང་སྙིང་ལ་དྲན།
།དྲན་མོད་དངོས་སུ་མཇལ་བའི་སྐལ་བ་མེད། །མེད་བཞིན་འཁྲུལ་པའི་འཁོར་བ་འདིར་གནས་ཕྱིན། །ཕྱིན་ཆད་ཁྱེད་འདྲའི་མགོན་དང་མཇལ་བ་དཀའ། །དཀའ་མོད་ལས་དཀར་དབང་གིས་དངོས་སུ་མཇལ།
།མཇལ་ཙམ་མ་ཡིན་གསུང་གི་བདུད་རྩི་ཐོབ། །ཐོབ་བྱའི་སྙིང་པོ་ཐུགས་ཡིད་

གཅིག་ཏུ་འདྲེས། །འདྲེས་ཁྱེར་བླ་མས་མ་བསླུས་ང་རེ་སྐྱིད། །དེ་ནས་དབེན་གསུམ་ལ་ཞག་བདུན་དང༌། སོར་སྡུད་ལ་བདུན་ཏེ་མུན་མཚམས་ཞག་བཅུ་བཞི་ཤིན་ཏུ་དམ་པ་མཛད། ངེད་རང་ལ་ཁྱེར་ཁ་མེད་ཀྱང་བླ་མའི་བྱིན་རླབས་དང་གདམས་ངག་གི་ཟབ་གནད་ཀྱིས་ཉམས་མྱོང་ཡང་ཅུང་ཟད་སྐྱེས།
ཁ་ཕྱིར་བལྟས་ཀྱི་ཟར་ཟིར་ཚོ་ལ་ཞེན་པ་མེད་པ་ཞིག་བྱུང༌། ཉིན་མོའི་རྣལ་འབྱོར་བསམ་གཏན་སོགས་ཀྱང་ཉམས་ཁྲིད་ཁོ་ན་མཛད་དེ།
ཟླ་བ་གསུམ་ལ་ཡན་ལག་དྲུག་གི་དངོས་གཞི་གྲོལ་བ་མཛད། སེམས་འགྲེལ་སྐོར་གསུམ་དང༌། སྦྱོར་དྲུག་གི་ཡི་གེ་རྒྱ་བོད་ཀྱི་དམ་པ་མང་པོས་མཛད་པ་སོགས་མདོར་ན་རྗེ་ཉིད་ལ་ཇི་ལྟར་མངའ་བའི་ལུང་མན་ངག་ཐམས་ཅད་བུམ་པ་གང་བྱོར་གནང༌།
རྗེ་བླ་མ་དམ་པས་མཛད་པའི་སྦྱོར་དྲུག་ལ་ཞེན་པ་བྱས། མུན་མཚམས་ཀྱང་ཞག་གསུམ་རེ་མཛད་པའི་ཁྲིད་དུ་གནང༌། དེ་ཐམས་ཅད་རྫོགས་པའི་མཐར་རྡོ་རྗེ་སློབ་དཔོན་བདག་པོ་དང་བདག་པོ་ཆེན་པོའི་དབང་བསྐུར་ཏེ་བསྟན་པའི་རྒྱལ་སྲིད་གཏད།
དེ་དག་གི་སྐབས་སུ་ཡང་ཐ་ན་ལྷ་བཤོས་འཇོག་ཚུལ་དང་རྡོ་རྗེ་དྲིལ་བུ་འཛིན་ཚུལ་ཚུན་ཆོད་ལ་ཞིབ་ཆའི་ཕྱག་འཁྲིད་གནང༌། ལུང་མང་པོ་གནང་བའི་སྐབས་སུའང་བདག་གཅིག་པུ་ལ་གཟིགས་ཤིང༌།
ཡེངས་པའམ། གཉིད་བྲོའི་འདུག་ན་བརྡ་ཙམ་མཛད། ཆོས་གྲོལ་བ་དང༌། ཐའི་ཁྱེར་ཁ་ལ་དཔའ་དེར་བསྡད་པ་ཙམ་གྱིས་ཐོབ་ན་ཀ་བ་དང་ཆབ་རིལ་སོགས་ཐམས་ཅད་ཀྱིས་ཐོབ་མོད།
དེ་འདྲས་ཅི་ཡོང་ཁྱོད་ལ་འདིའི་བདག་པོ་རེ་བ་ཡིན་

མོད། སེམས་མ་འཁྲུལ་བ་བགྱིས་ལ་ཉོན། དཀའ་བའི་གནས་སུ་ངས་ལབས་པ་འདི་ཚོའང་མ་བརྗེད་པ་གྱིས་གསུང་པ་དང༌། སྐབས་འགར་ང་ཁྱོད་ལ་རེ་ཆེན་པོ་ཞིག་ཡོད་དེ་གསུང་ཐུགས་ཆད་དེ་བའི་གསུང་ཡང་བྱོན་ནས་མདོར་ན་ལན་ཅིག་མ་ཡིན་པར་ལེགས་པའི་ལམ་ལ་སྦྱར་བ་འདི་གཅིག་པུའི་སྐུ་དྲིན་ལའང་ཁྱེར་ཐབས་མི་གདའ།
ཨ་ཧོ་སྲིད་ལམ་དུབ་པའི་མགོན་མེད་བདག །བདག་ཉིད་ཆེན་པོ་ཁྱོད་ཀྱི་སྐུ་དྲིན་ལས། །ལས་བཟང་ཟབ་ལམ་སྒོམ་པའི་སྐལ་བར་ལྡན།
།ལྡན་གྲོལ་ཅན་དུ་བྱེད་པའི་རང་དབང་ཐོབ། །ཐོབ་ཀྱང་ངན་གོམས་དབང་དུ་སོང་བ་བདག །བདག་ཉིད་ཆེན་པོ་ཁྱོད་འདྲའི་དྲུང་དུ་ཡང༌། །ཡང་དག་མ་ཡིན་སེམས་ཀྱི་གྱ་གྱུ་དང༌། །དང་པོའི་ལྷ་ཡིས་བྱིན་རླབས་གཉིད་རྨུགས་འཐིབས།
།འཐིབས་ཏེ་གཏམ་རྒྱུད་སྙན་པོས་སེམས་རབ་ཡེངས། །ཡེངས་ཚེ་སེ་གོལ་སྒྲ་ཡིས་གཅིག་ཏུ་གཅུན། །གཅུན་ཀྱང་ཡར་བསྐྱེད་མེད་པའི་ཐ་ཤལ་སེམས། །སེམས་ཅན་དུད་འགྲོའི་ཁྱུ་རུ་གཏོགས་ལ་ཁད།
།གཞན་ཡང་དེའི་ལོ་དཔལ་སྡོམ་པ་ཆེན་པོ་དང༌། གསང་བ་འདུས་པ་འཇམ་རྡོར་ས་ལུགས། མཁའ་འགྲོ་རྒྱ་མཚོ་སོགས་ཟུར་བཀའ་མང་པོ་དང༌། རྡོ་རྗེ་འཕྲེང་བ་དང་ཀྲྀ་ཡ་བསྲེས་པའི་དབང་ལ་སོགས་པ་དབང་མང་པོ།
ཕྱག་རྡོར་གོས་སྔོན་ཅན་དང༌། རྡོ་རྗེ་ཤུགས་སོགས་རྗེས་གནང་མང་པོ། བརྟག་གཉིས་འགྲེལ་པ་སྐོར་གསུམ་སོགས་ལུང་མང་པོ་སྟེ། མདོར་ན་ཟླ་བ་བཅུའི་བར་ཉིན་རེ་བཞིན་བར་མ་ཆད་པར་གསུང་ཆོས་ཀྱི་སྐུ་དྲིན་བསམ་གྱིས་མི་ཁྱབ་པ་ཞིག་ཐོབ།
སྦྱོར་དྲུག་

གི་ཐུན་མོང་གི་སྔོན་འགྲོ་རྣམས་ལ་བརྗེད་བྱང་ཆུང་ངུ་ཞིག་ཀྱང་བྱས། ལོ་བཅུ་དྲུག་ལོན་པའི་ཕག་ལོ་ཡང་གཙོ་བོར་སྒོམ་བྱེད་པའི་ལུགས་བྱས། གུར་གྱི་མགོན་པོའི་ཡི་གེ་བདུན་པ་འབྲུ་འབུམ་གཉིས་ཙམ་དང༌།
དགྲ་ནག་ཞང་ལུགས་ཀྱི་དཀྱིལ་འཁོར་རྒྱས་པའི་ཐོག་ནས་ཧྲཱིཿཥྟྲཱི་གཙོ་འབུམ་འཁོར་ཁྲི་བཞི་འགྱུར་གྱི་གཉའ་མནན། དམག་ཟོར་རེ་མ་ཏཱིའི་བྷྱོ་རཀ་བཞི་འབུམ་གཅིག་བཟླས་པས། བསྙེན་རྟགས་ཟ་རེ་ཟི་རེ་དགོད་བྲོ་མོ་དེ་འདྲ་ཁ་རེ་བྱུང༌།
ལར་གནས་གསར་བའི་མི་བོ་དོང་དུ་སྐྱོ་མཁན་སྔོན་མ་རང་བདག་ཡིན་པ་དང༌། ཡུལ་ལྷ་ལྟ་བུར་སོང་བས་ཡིན་ནམ། བསྙེན་པ་མ་བྱས་གོང་ནས་སུ་རེ་འགོ་ཞིག་གི་ལེགས་པོ་ཞིག་ཡོད་དེ།
བོ་དོང་རྫོང་འཇིག་པའི་ཚེ། རྡོ་རྗེ་འཆང་ཆེན་པོས་རྫོང་བདག་ལ་ཁོང་བསྐོས་པའི་ཁ་བསྟབས་འདི་ལས་མ་བྱུང་བས། དགའ་མོད་བྱུང་དོགས་མེད་སྙམ་ཡི་ཆད་ཆེན་པོ་བྱུང་བས་གྱེས། བདག་གིས་ཀྱང་མཆོད་གཏོར་རྒྱུན་ཆད།
བར་སྐབས་སུ་ཚུར་བཏུད་པ་འདྲ་བ་བྱུང་ནའང་སྤང་བླང་མ་བྱས་པར་བཞག །ད་བསམས་དུས་སེམས་ཅན་གྱི་ལས་སངས་རྒྱས་ཀྱིས་ཀྱང་བཟློག་མི་ཐུབ་པས། བཅོམ་ལྡན་འདས་ཉིད་བཞུགས་བཞིན་དུ་ཤཱཀྱ་རྣམས་ཁ་དག་པ་དང༌།
སྔོན་ཆད་བྱས་པ་གང་ཡིན་པ་ནི་མ་གཏོགས་སོ། །ཞེས་མདོ་རྒྱུད་ཕལ་ཆེར་ལས་གསལ་བར་གསུངས་འདུག་པས་འདི་རིགས་ལ་ལྷ་དང་སྲུང་མ་ལ་ཡི་ཆད་དང་ཁག་འདོགས་བྱེད་རྒྱུ་རྡུལ་ཙམ་མེད་ཅིང་ལེ་ལན་འདེད་རང་འདེད་ན་སྐྱེ་བ་སྔོན་མ་

བསགས་པའི་ལས་ངན་ཚོ་ལ་འདེད་དགོས་རྒྱུར་འདུག་ནའང་མནོ་བསམ་དྲག་ཤོས་རྗེས་སུ་ལས། རྟབ་རྟབ་ལ་ལུང་མ་བསྟན་རེ་བྱས་འགྱོད་ཀྱང་རྒྱུགས་ཐེབས་མེད་པ་ཁོ་ན་ཡོང་བ་འདི་སྤྲ་ཆལ་ལ་སྤུ་སུད་པའི་སྤྲེའུའི་གྲོགས་མཆེད་རྣམས་ཀྱི་ཁྱད་ཆོས་སུ་འདུག་པ་བཞིན་སྔར་ཡང་མང་པོ་བྱུང་མོད།
དེས་མི་ཐུབ་ད་དུང་ཡོང་ཟེར་བའི་མོ་ངག་གི་ཚན་དུ་གདའ། ལོ་དེའི་མཇུག་ལ་ཉང་སྟོད་བསམ་སྡིངས་ནས་གྲུབ་ཐོབ་ཀྱི་འཁོར་ལོས་སྒྱུར་བ་ལྕེ་སྟོན་པཎ་ཆེན་རིན་པོ་ཆེ་སྡེ་པ་ནས་སྤྱན་དྲངས།
བདག་གི་བླ་མ་དེ་ལ་གསུང་ཆོས་གསན་པ་དང་སྒོ་བསྟུན་དགྱེས་བཞིན་དུ་ཕེབས་བྱུང༌། དེའང་བླ་མ་འདི་པ་བོད་ཡུལ་གྱི་སྔགས་འཆང་ཐམས་ཅད་ཀྱི་དབུས་ན་ཉི་ཟླ་ལྟར་གསལ་བ་ལྕེ་ཐམས་ཅད་མཁྱེན་པ་མདོ་སྡེ་སེང་གེ་ཞེས་བྱ་བ་རྒྱུད་སྡེ་བརྒྱ་རྩ་བརྒྱད་ལ་མཁས་ཤིང་གྲུབ་པ་དེས་འ་ཞྭའི་ཕ་མེས་ཞུ་འབྲོག་ཨ་མེས་ཆེན་པོའི་བླ་མ་མཛད།
སྐུ་དྲིན་བསམ་གྱིས་མི་ཁྱབ་པས་སྐྱབས་པ་ནས་བཟུང༌།
གདུང་རབས་དགུའི་བར་བླ་རབས་མཆོད་རབས་ཟམ་མ་ཆད་པར་བྱོན་པའི་བླ་མ་དྲིན་ཆེན་གྱི་བརྒྱུད་པ་ཞིག་ཡིན། རྗེ་འདི་ཉིད་ཀྱང་ངེས་པར་གྲུབ་པའི་དབང་ཕྱུག་རྩོད་མེད་ཅིག་ལགས་པ་ལྟར།
ངེད་རང་ཡོན་མཆོད་ཀྱི་ཕ་ཆོས་དཔལ་ཕྱག་ན་རྡོ་རྗེ་གཏུམ་པོ་ཆེན་པོ་ལྷ་ཉེར་གཅིག་གི་དཀྱིལ་འཁོར་ཆེན་པོར་དབང་བཞི་ཡོངས་སུ་རྫོགས་པ་དང༌། ཚེ་དཔག་མེད་ལྕམ་ལུགས།
ནག་པོ་ཆེན་པོ་ལྷ་ཆེན་དཔལ་འབར་གྱི་རྗེས་གནང་ཐུན་མོང་དང་ཐུན་མོང་མ་ཡིན་པ་མན་ངག་

གི་ལུང་ཕལ་ཆེ་བ་དང་བཅས་པ་སོགས་གསུང་ཆོས་ཁམས་ཆེན་པོ་ཉུང་ངུ་ཞིག་ཐོབ། ལོ་བཅུ་བདུན་དུ་སླེབ་པའི་ཟླ་བ་དང་པོ་དེའི་ནང་དུ་བདེ་གསལ་མགོན་ཁང་དུ་མཚམས་བྱས།  ལྷ་ཆེན་པད་གདོང་མའི་བསྙེན་པ་ཞིག་བྱས་པ་ཡིད་ཆེས་པོ་ཞིག་བྱུང་བ་ཡིན།
ཨ་ཧོ་གྲུབ་པའི་རིགས་སུ་སྐྱེས་ཙམ་གྱིས། །ནག་པོའི་མཚན་མ་ཕལ་ཆེར་རྫོགས་འགྱུར་ན། །བླ་མའི་ལུང་གིས་ལེགས་པར་མངའ་གསོལ་ཚེ། །འཕྲིན་ལས་ཁ་ལོ་སྒྱུར་བར་ཅིས་མི་འགྲུབ།
།དཔལ་ལྡན་འ་ཞྭ་ཡེ་ཤེས་གཡུང་དྲུང་ནས། །འ་ཞྭ་མཐུ་ཆེན་མགོན་པོ་རིན་ཆེན་འབར། །ཞལ་མཐོང་གསུང་ཐོས་དགྲ་བགེགས་ཆོམ་ལ་ཕབ། །གྲུབ་པའི་ལག་རྗེས་གསལ་པ་ཁོ་ན་ཡིན། །ཁྱད་པར་ཕ་རྒན་གྲུབ་པའི་དབང་ཕྱུག་དེས།
།ལན་ཅིག་མིན་པར་ཞལ་གཟིགས་བྲན་དུ་བཀོལ། །ཐུགས་ཀྱིས་བརྩེ་བའི་བྲན་ཁོལ་རྣམས་ཀྱིས་ཀྱང༌། །ལྷ་འདིའི་ཆོ་འཕྲུལ་མཐོང་བ་མང་དུ་བྱུང༌། །ཕ་དེའི་གདུང་གི་ཐིག་ལེ་ལས་སྐྱེས་ཤིང༌།
།ཕ་རྒོད་བླ་མས་ཡང་ཡང་བཀའ་བསྒོས་པས། །ཕ་ནོར་བུ་ཡི་སྤྱོད་པ་འོས་ཡིན་ཞེས། །ཕ་མེས་བརྒྱུད་པའི་ལྷ་འདིས་ཁོ་བོ་བསྐྱངས། །འདི་ལ་གཏམ་གྱི་སྦྱོར་བ་འགའ་ཡོད་ཀྱང༌། །འདི་ན་གསལ་བར་སྨྲ་བའི་སྣོད་མ་རྙེད།
།འདི་དང་མཚུངས་པའི་གསང་བའི་གཏམ་ཕལ་ཆེར། །འདི་བཞིན་ནམ་མཁའི་དབྱིངས་སུ་ཕཊ་ཅིག་རྒྱོབ། །ད་དུས་འབྱུང་བའི་རིགས་ཀྱི་དཔོན་རྣམས་ཀྱང༌། །ཁས་ཕྱུག་གང་ཆེའི་རྗེས་

ཟློས་མ་བྱེད་པར། །ལྷ་འདི་བསྟེན་ལ་གློ་སྙིང་བྲང་གསུམ་ཁོལ། །གྲུབ་པའི་རིགས་བརྒྱུད་མ་བཅོད་སྙིང་གི་བུ། །བསྙེན་པ་དེའི་སྒང་ཙམ་ལ་ངེད་རང་གི་དགྲའི་སྐལ་བ་རྒྱ་འདྲེ་ཁོང་བཙུན་པ་ཆེན་པོ་འཇིགས་སུ་རུང་བའི་རྣམ་པ་ཅན་རྟ་ལ་རྒྱུད་ཙམ་ཞོན།
སྣམ་སྦྱར་བེར་ཐུལ་སོགས་བཟབས་སྤྲོད། རྨ་བྱའི་སྒྲོ་ཞྭ་གྱོན་པའི་བཙུན་དམག་གཅེར་བུ་མཚན་མ་མདུང་ཙམ་སྒྲེངས་པ་བརྒྱ་ཕྲག་མང་པོས་བསྐོར་ཏེ་སླེབ་བྱུང་བ་ན་ནག་པོ་ཆེན་པོའི་ང་རྒྱལ་བརྟན་པོས་གཙོ་བོ་དེའི་སྐེ་ལ་རལ་གྲི་ཞིག་བསྣུན་པས་ཐལ་བར་བུན་གྱིས་སོང༌།
འཁོར་རྣམས་སྐད་ཅིག་ལ་དུ་བ་ཡལ་བ་བཞིན་གྱི་གར་སོང་ཆ་མེད་ལ་སོང་བ་ན་གཉིད་སད་པས་དངོས་སུ་དུ་ཆོམ་དེང་བ་ཞིག་ཚོར།
ནང་ཐམས་ཅད་བསེབ་དྲིས་ཁེངས་འདུག །འདི་རྒྱ་འདྲེའི་གཡུལ་ལས་རྒྱལ་བ་ཐོག་མ་ཡིན། བསྙེན་པ་ཕལ་ཆེར་རྫོགས་པ་ན་ཕ་རྒན་གྲུབ་པ་ཅན་དེའི་དྲིན་གྱིས་ངེད་རང་ལ་ལུས་དང་གྲིབ་མ་བཞིན་འགྲོགས།
ལེགས་ཉེས་ཕལ་ཆེར་ལུང་སྟོན་པའི་ལྷ་མོ་ཞིག་ཡོད་པ་དེའི་ཆོ་འཕྲུལ་ཡིན་པ་འདྲ། བུད་མེད་གཞོན་ནུ་ཞིག་གིས་ཉང་སྟོད་རྒྱལ་ཁང་ནས་དཔོན་སའི་དྲུང་གིས་སྐྱེལ་དུ་བཏང་བ་ཡིན་ཟེར།
སྨྱུག་མའི་གཟེབ་ཆེན་པོ་ཞིག་འཁྲིས་སུ་ཁྱེར་བྱུང་བ་ཡམ་སྟེ་སྤྲད་པས་ཡོང་བ་མེད། ཉན་མི་ཉན་ནི་མི་ཤེས་གོ་རིམ་ཞིག་ཡོད་ཟེར། ཐོག་མར་མེ་ལོང་གཡའ་ཡོངས་སུ་དག་པ་ལ་འཁོར་ལོ་བྲིས་པ་ཞིག་གཏད་ནས་འདི་འབྲལ་མེད་དུ་ཆོངས་ཤིག་ཟེར།
དེ་ནས་གྲས་ཁ་བཅུ་གྲས་ཙམ་བྱས་པའི་དཔེ་ཆ་པོ་ཏི་ཆུང་ངེ་བ་ཞིག་སྤྲད་ནས་འདི་སྐྱེ་

བོ་ཐམས་ཅད་ལ་ཐུན་མོང་དུ་སྦྱིན་རྒྱུའི་ཆོས་ཡིན་ཟེར། ཡང་པོ་ཏི་དེ་ཙམ་ལེགས་པོ་ཞིག་སྤྲད་ནས་འདི་སྣོད་དང་ལྡན་ངེས་མ་གཏོགས་ཀུན་ལ་བཤད་རྒྱུ་མ་ཡིན། རང་རེས་སྒྲུབ་རྒྱུ་ཡིན་ཟེར། དེ་ནས་ཡང་མེ་ལོང་གཡའ་ཡོངས་སུ་དག་པ་འོད་ལམ་མེ་བ་ཞིག་སྤྲད་བྱུང་ནས།
དཔེ་ཆ་དེ་གཉིས་ཀྱི་བདག་པོ་བྱས་ན་འདི་དང་འདྲ་བ་ཞིག་ཡོང་བ་འདུག་སྟེ་ཟེར། དེ་ནས་མདའ་ཚད་པར་མ་ཞིག་བཏོན་བྱུང་ནས། འདི་ཕར་ཕྱིན་གྱི་འགྲེལ་པ་དོན་གསལ་ཡིན།
ཚང་ནི་བདོག་སྟེ་པར་གསལ་པོ་མི་འདུག་ཟེར། ཡང་པར་མ་མདའ་ཚད་ཅིག་བཏོན་བྱུང་ནས་འདི་རྣམ་འགྲེལ་གྱི་འགྲེལ་པ་ཀུན་བཟང་ཡིན། པར་གསལ་པོ་མི་འདུག་པའི་ཁར་ཕྱེད་ཙམ་མ་ཚང་བ་འདུག་པས་འདི་གཉིས་ཀྱིས་ཧ་ཅང་གི་ཕན་ཐོགས་ཤིག་ནི་མི་ཡོང་བ་འདྲ་དགོས་སམ་མི་དགོས་ཟེར།
དཔེ་ཆ་དེ་གཉིས་ལག་ཏུ་བླངས་པ་ནས་བུ་མོ་དེས་ཤུགས་རིང་ཞིག་ཕྱུང་ནས་མེ་ལོང་དེ་བླངས་ནས་རས་ནག་པོ་ཞིག་གིས་གྲིལ་ནས་བདག་གི་པང་དུ་བཞག
།དཔེ་ཆ་རྗེས་མ་དེ་གཉིས་ཀྱི་ཟླ་བོ་ལ་འདི་ཡོད་ཟེར་སྤྲེའུའི་པགས་པ་མཉེས་པ་ཞིག་དང༌། བུལ་ཏོག་འདྲ་བ་ལ་ངོ་ཤེས་རྒྱུ་ཆེར་མེད་པའི་སྐྱ་བོ་ལེ་བ་བྲེ་དོ་ཙམ་ཞིག་གཏད་བྱུང་མ་ཐག་གཉིད་སད་བྱུང༌།
བསམ་དུས་ཐའི་དབང་ཞིག་བྱུང་བ་ཡིན་ན་དེ་དང་དེ་འདྲ་ཞིག་ཡིན་པ་འདུག་སྟེ་སྙམ་པའི་གོ་བ་ཞིག་བྱུང་ངོ༌། །མ་ལས་བརྩེ་བའི་ལྷ་མཆོག་ཁྱོད་ཀྱིས་འདིར། །མ་འོངས་གནས་འདི་མངོན་སུམ་བཞིན་དུ་བསྟན།
།མ་བསྒྲིབས་གོ་ཞིང་སེམས་ལ་ཤར་མོད་ཀྱི། །མ་རབས་

ཁོ་བོ་གཞན་གྱི་དབང་དུ་སོང༌། །དེའི་དབྱར་ཨ་མི་ལགས་རྣམ་རྒྱལ་དཔལ་བཟང་པོའི་ནང་རྟེན་རྗེ་བཙུན་ཆེན་པོ་གྲགས་པའི་གསེར་སྐུ་ཆེན་པོ་བཞེངས་པའི་གཟུངས་ཀྱི་དོ་དམ་བྱས། སེམས་ལ་མི་མེད་ཀྱི་ལུང་སྟོང་ཞིག་ཏུ་ཕྱིན་ནས་རྫོགས་རིམ་སྦྱོར་དྲུག་འདི་དང༌།
སྐྱེད་རིམ་མཁའ་སྤྱོད་མ་འདི་ལ་ཆིག་དྲིལ་བྱས། ཤི་མ་ཐག་མཁའ་སྤྱོད་དུ་འགྲོ་བ་ཞིག་བྱེད་སྙམ་པ་ཐུན་མོང་མ་ཡིན་པར་བྱུང་མོད། ཞལ་ངོ་ཚོས་མདོ་ཕྱོགས་བསླབ་དགོས་གསུང་གི་གདའ་བ་ལ་ཞེ་མེད་དེ་བྱས་ན་འཇོག་ཙམ་ཨེ་ཡོང་སྙམ་བསམས་བཞིན་དུ་གཤིས་ཁ་ལོད་པོ་བྱས་སུ་ལའང་ཆེར་མ་ཉན།
དགོས་མེད་ལའང་ཐོ་རེ་བ་འུར། འུར་དགོས་ངེས་ཤེས་པའང་ཁ་རེ་བྱུང་མོད།
མི་ལ་ལ་ཁོ་ལང་ཚོ་བརྡོ་བའི་སྨྱོ་སྤྱོད་ཡིན་ཟེ་བ་དང༌། གསེར་སྐུའི་འཚུབ་ཡིན་ཟེར་བ་སོགས་སྣ་ཚོགས་ལབ་ཅིང་འདུག་མོད། སེམས་ལ་མནོང་མེད་པས་སུ་ལའང་འཇིགས་པོ་མ་བྱུང༌། དགོངས་པས་ཁྲོལ་ན་དང་མ་ཁྲོལ་ན་ག་ཤེད་དུ་གཅིག་ལ་བུད་ནས་འགྲོའམ་སྙམ་པ་བྱུང་ནའང༌།
ཕ་རྒན་གྲུབ་པ་ཅན་དེ་བླ་མ་ཡིན་པས་དེའི་བཀའ་བཅག་ན་དགེ་སྦྱོར་ལམ་དུ་མ་སོང་གི་དོགས་ནས་བསྡད། སྟོན་དེ་རྡོ་རྗེ་རྣལ་འབྱོར་མའི་བསྙེན་པ་བཞི་འབུམ་བཅུ་ཆའི་སྦྱིན་སྲེག་དང་བཅས་པ་ཡིད་ཆེས་པ་ཞིག་བྱས།
དེའི་མཇུག་ཙམ་ནས་རྐང་པ་གཡོན་པའི་ནད་གཞི་འདི་ལངས་བྱུང་བ་ལ་ལྷ་རྗེ་རྣམས་ཀྱིས་བསྟན་པའི་ཐབས་དེ་དག་ལྷུར་བླངས་ཀྱང་ཕན་རྒྱུ་གང་ཡང་མ་བྱུང༌།
དེའི་སྐབས་ཤིག་རྒྱ་གར་ནུབ་ཕྱོགས་ནཱ་གིརྐོཊའི་རྒྱལ་པོའི་སྲས་མ་ཎི་ཀ་ནཱ་ཐ་ཞེས་བྱ་བ་འཆི་མེད་གྲུབ་

པའི་ཛོ་ཀི་ཞིག་ཕག་ལོ་དཔྱིད་ཀ་བྱོན་ནས་དབུས་ལ་བཞུད། ཡར་ལམ་བདག་ཅན་འབྱོན་པར་བྱས་པ་དེ་ཕེབས་བྱུང་བ་ནས་མཚམས་ཁོངས་སུ་མཇལ། དེས་གུ་རུ་འཚོལ་བ་ལ་བོད་དུ་ལན་གསུམ་ཡོངས། སྔོན་མའི་དུས་མའི་རུམ་ན་བྱས་ནས་མ་མཐོང༌།
བར་མའི་དུས་བྱིས་པ་ཆུང་ངུ་ཞིག་སྐྱེས་པ་ཞིག་གིས་བཟུང་ནས་འདུག་པ་རྒྱང་ནས་མཐོང་བ་ཙམ་བྱུང༌། ད་ལམ་འཕྲད་པ་འདི་ཡིན་གསུང༌། བདག་ལ་བྱམས་པོ་དང་དགྱེས་པོ་ཡང་དག་པར་མཛད།
དེ་ནས་བཟུང་རྒྱ་གར་ཤར་ནུབ་གུང་གསུམ་གྱི་ཛོ་ཀི་སུ་བྱུང་ཡང་དེ་དག་གི་སྐད་ཕལ་ཆེར་གོ །ཡུལ་མི་གཤའ་མ་དང་ཕྲད་པ་ལྟ་བུའི་དགའ་ཚོར་འབྱུང༌། །རོ་ཊི་སོགས་ཀྱི་ཁ་ཟས་དང༌། བྷུ་ཌུ་བ་སོགས་ཀྱི་ཡོ་བྱད་ལ་ཞེན་པ་ཆེན་པོ་ཡོད་ཞིང་འདུག
།ཁ་ཆེའི་ཡི་གེ་དང༌། ནཱ་ག་ར་གྱོབ་བེ་བ་འདི་ཡང་རང་རྡོལ་ཤེས་བྱུང་བས་ཨ་ཙཱ་ར་ལྟོགས་འཁྱམས་པ་ཞིག་གི་སྐྱེ་བ་ཞིག་ཡིན་པ་འདྲ་བསམ་པ་ཡོང་གི་འདུག །སྙིང་ནས་སྒྲུབ་པ་དོན་གཉེར་བསམ་སྦྱོར་གྱིས།
ཞེ་མེད་འུར་པོའི་སྤྱོད་པ་ཐོག་གཅིག་བྱས། །འདི་ལ་མི་རྣམས་ཀུན་གྱིས་སྨད་ལགས་ཀྱང༌། །རྒྱལ་བ་སྲས་བཅས་དབྱིངས་ནས་དགྱེས་སམ་སྙམ། །འཆི་མེད་གྲུབ་པའི་ཛོ་ཀི་སྒོ་ཉལ་བྱས།
།སྔོན་དུས་བྱས་པའི་བག་ཆགས་གསལ་བར་དྲན། །གནས་སར་གུ་རུ་མ་ཧཱ་ཏ་པ་སཱི། །འཕགས་ཡུལ་སྐྱེ་བོ་ཕལ་ཆེར་ཐལ་མོ་སྦྱོར། །ཛོ་ཀི་དེ་ལས་ཨྱོན་པདྨ་སྐུ་གསུམ་གྱི་སྒྲུབ་ཐབས་དང༌།
།ཨ་བྷི་དྷ་ནར་གསུངས་པའི་ཕག་མོའི་བྱིན་

རླབས། །བྷྲུ་རླུང་སོགས་མན་ངག་མང་པོ་ཞུས། ཁོང་ངེད་ལ་དྲིན་ཡང་ཆེ། ལེགས་གཤད་གསེར་ཐུར་ན་བྲིས་འདུག་པའི་རྙིང་མའི་དགག་པ་དེ་ཚོ་མཐོང་བ་དང༌། རྙིང་མའི་སྔགས་རྣམས་དང༌། རྒྱ་སྐད་བོད་སྐད་ཀྱང་ཆེར་མི་འགྲིག་པ་མང༌།
དེང་སང་གི་གྲོང་སྔགས་འདི་རྣམས་ཀྱང་རལ་པ་ཐེག་ཚད་རེ་ཁུད་པས་ཁྱད་བྱས་པ་མ་གཏོགས་བསམ་སྦྱོར་མི་ནག་པ་གཞུང་མ་དང་ཁྱད་ཡེ་མི་འདུག་པ་ལ་བརྟེན། རྙིང་མ་འདི་གཤའ་མ་ཞིག་མིན་པ་འདྲ་སྙམས་པའི་ལོག་རྟོག་ཆེན་པོ་ཡང་སྐྱེས།
ཁ་འདི་རླུང་ལངས་པ་ཞིག་མ་གཏོགས་ཚོད་ཟིན་པར་མི་བདོག་པས་སྐུར་བའང་ཐོ་རེ་བ་འདེབས། བདག་གི་བླ་མ་སྐུ་དྲིན་ཅན་དེས། ཆོས་རྗེ་པའི་ཁ་འདི་མེ་འབར་འཁྲུག་མ་རུ་གདའ།
འདི་འདྲ་ཡེ་མ་གསུང༌། ཚིག་ལེགས་ཉེས་ཅི་འདྲ་ནའང་དོན་ཟབ་པོ་ཡིན། རྡོ་རིང་རིན་པོ་ཆེ་རང་གི་སྐུ་ངོ་ལ་ཡང་རྙིང་མ་པ་འཇའ་ལུས་ལ་སོང་བ་བདུན་གཟིགས་གདའ་ལས་ངན་ཀ་མ་གསོག་གསུང་ཡང་ཡང་སྐྱོན།
ཕ་གྲུབ་པ་ཅན་དེ་དང་ཁུ་བོ་སྔགས་འཆང་དབང་པོ་དེས་ཀྱང་ཁྱོད་ཀྱིས་ཆོས་འདིའི་བྲོ་བ་མ་མྱོང་བ་ཡིན། ནམ་གཞུག་རྙིང་མ་ཁོ་ན་བྱེད་དགོས་ཡོང་གསུང་བ་འཕྲལ་དུ་ཕེབས་པ་ནས་དེ་དག་གི་ངོ་བསྲུང་ཕྱིར་ཁ་མ་བཏང་ཙམ་ལས་གདིང་གི་ལོག་ལྟ་གྲ་མ་ཉམས་པར་གདོག་པའི་ཚེ།
ཛོ་ཀི་འདིས་སློབ་དཔོན་པདྨའི་སྐུ་རྒྱལ་པོ་ལུགས་ལྟ་བས་ཆོག་མི་ཤེས་པ་སློབ་དཔོན་ཉིད་ཀྱིས་ཕྱག་ནས་མ་ཡིན་ཟེར་བ་ཞིག་ཁྱེར་གདའ་བས་གུ་རུ་རྒྱལ་པོ་ལུགས་པེ་ཀར་གྱིས་བོད་དུ་སྤྲུལ་པ་ཡིན་ཟེར་བའི་རྫུན་ཕུགས་དེར་རྡིབ།
སློབ་དཔོན་

པདྨའི་སྐུ་གསུམ་སྒྲུབ་ཐབས་ཞུས་པས་རཏྣ་གླིང་པའི་གཏེར་མ་དང་དོན་ལ་ཁྱད་ཡེ་མི་འདུག་པས་གཏེར་རྫུན་ཡིན་ཟེར་བའི་ལོག་རྟོག་དེར་ཁེགས། སྔར་སྐུར་ཞུས་བྱས་པ་ལ་འགྱོད་པ་བསམ་གྱིས་མི་ཁྱབ་པ་བྱུང༌།
ད་བྱེད་རེ་སྙམ་པའི་ཞེ་དམ་དྲག་པོ་ཡང་སྐྱེས། དེའི་སྡིག་སྦྱོང་ལ་རྙིང་མ་བཀའ་གཏེར་གྱི་ཆོས་འཆད་ཉན་ཡོད་དོ་ཅོག་ཞུས་ནས་སྤྱིར་གཞན་ལ་རྒྱ་ཆེར་སྤེལ། ཁྱད་པར་གང་རྙིང་མ་ལ་སྡང་བའི་ས་ཕྱོགས་སུ་གྲུབ་མཐའ་རྐང་འཐེན་བྱེད་པའི་དམ་བཅའ་བྱས།
ངན་འགྲོའི་ལམ་ནས་བཟློག་པ་འདི་ཁོང་གི་དྲིན་ཡིན། དཔེ་རུལ་འགའ་ཡིས་མི་དགེའི་བཤེས་བྱས་ཤིང༌། །སྔགས་རུལ་འགའ་ཡིས་སྤྱོད་ལ་སེམས་ཁྲེལ་བས། །མི་རུལ་ཁོ་བོས་ལས་ངན་ཚབས་ཆེན་བསགས།
།བུ་རུལ་བདག་ཉིད་དམྱལ་བའི་ལམ་དུ་ཆས། །དེ་ཚེ་འཕགས་པའི་ཡུལ་ནས་གངས་ཅན་འདིར། བྱོན་ནས་ཟབ་མོའི་གདམས་པ་སྩལ་བའི་མཐུས། །ཟབ་མོའི་ཆོས་ལ་ཡིད་ཆེས་དད་པ་ཐོབ།
།བསམས་ཤིང་སྐུ་དྲིན་མི་ཆུང་ཆེ་བར་འཁུམས། །མགོ་བོ་ལ་ཡ་མའི་ནད་ཚབས་ཆེ་བས་ཞྭ་གྱོན་དུ་ཡེ་མི་འདོད། མགོ་ཕྱོགས་ཡོ་ལ་སྐྲངས་ནས་ཚ་དཔལ་མི་བཟོད་པ་ཙམ་ཡོད། མགོ་བོའི་པགས་པ་སྲབ་མོ་མང་པོ་ལིང་གིས་ཞུས་ཡོང་བ་སོགས་ཡང་མོ་ཞིག་ཡོད་པ་ཡང་འདིས་གནང་བའི་བྷྲུ་རླུང་ལ་ཉམས་ལེན་བྱས་པས་གཞི་མེད་དུ་བུད་སོང་བ་ཡིན་ནོ།
ལོ་དེའི་དབྱར་ཞབས་དྲུང་བསྟན་པའི་དྲུང་གིས་གསོལ་བ་བཏབ་པའི་ཞོར་ལ་ཕ་རྡོ་རྗེ་འཆང་ཆེན་པོའི་དྲུང་དུ་ནག་པོ་ཆེན་པོའི་སྲུང་

འཁོར་ཐུན་མོང་མིན་པ་དང་བོགས་འབྱིན་ཉམས་ཁྲིད་དུ་ཞུས། མཚམས་དམ་པོ་བྱས་སྒོམ་དང་བསྙེན་པ་སྟབས་གཅིག་ཏུ་བྱས་པས་ངོ་མཚར་བའི་ལྟས་ཀྱང་ཁ་རེ་བྱུང་སྟེ་ཡི་གེ་བདུན་པ་འབྲུ་འབུམ་གཉིས་སོང༌། དེ་མ་ཐག་ཟངས་གྲི་ཅན་གྱི་གཏོར་མ་ལ་བསྟེན་པའི་བསྙེན་པ་བྱས་དུས་རྒྱ་འདྲེ་ཤེད་ཀ་ཡིན་ནམ་རྒྱལ་པོའི་ཆོ་འཕྲུལ་དུ་ནི་གདའ།
སྤྲེལ་ཁམ་པ་ཆེ་ཚད་ཅིག་དངོས་སུ་བྱུང་བ་བརྡུངས་པས་མིང་མེད་དུ་སོང་བ་ཞིག་ཀྱང་བྱུང༌།
ཐུན་གཏོར་འབུལ་མཁན་མེད་པར་གར་སོང་མ་བྱུང་བའང་ལན་གཉིས་ཙམ་བྱུང་མོད། བྱི་བ་བཞིན་གྱིས་ཁྱེར་བ་ཡིན་ནམ་གང་ཡིན་ནི་མི་ཤེས་ལོ་དེའི་བཙས་ཆོད་གཡུལ་དབར་ལ་བདག་གི་བླ་མ་དམ་པ་དེ་ཀོག་ཆུང་མ་བྱ་བའི་ཆབ་ཚན་ལ་ཕེབས་ཀྱི་གདའ་བ་ནས།
བདག་གིའང་རྐང་པ་ལ་ཕན་ཟེར་ཕྱགས་ཕྱི་བྱས་འགྲོ་བའི་ཁུངས་སུ་ཡོད་སྐབས་ཆོས་མཛད་ལེགས་བཤད་པས། སྤྱིར་ངེད་ལ་རྣམ་པ་ཀུན་ཏུ་ལོག་སྒྲུབ་རྐང་འདྲེན་རྟེན་འབྲེལ་འཕྱུགས་ཐབས་གྲངས་མེད་པ་ཞིག་བྱེད་བཞིན་པའི་མུ་དང༌།
བདག་གིས་སྡེ་པའི་ནང་གཟན་བྱིས་གཞོན་ཞིག་ལ་སྐྱེ་བ་སྔར་མའི་ལས་ལྟ་བུ་ཡིན་ནམ། དགའ་ཚོར་ཆེན་བོ་ཞིག་ཡོང་གི་འདུག་པ་ནས་བྱམས་པོ་བྱས་པ་ལ་མི་ཐེག་པའི་ཁུངས་བྱས།
ཐབས་དུ་མ་ནས་སྨད་ཅིང་ཞུ་ལོག་ཕུལ་ནས་ཡབ་ཡུམ་གཅེན་དང་བཅས་པའི་བཀའ་བཀྱོན་ཡང་ལན་མང་དུ་ཕབ། ཁྱད་པར་བླ་ཆེན་སྐུ་དྲིན་ཅན་དེའི་དྲུང་དུ་སྐུར་ཞུས་བྱེད་ཀྱི་འདུག་ཟེར་གཞི་མེད་ཀྱི་ཞུ་ལོག་ཁམས་ཆེན་པོ་ཞིག་ཕུལ་གདའ་བས་ཐུགས་འུར།

ཆབ་ཚན་ལ་ཕེབས་པའི་ལམ་བར་གྱི་སྡེ་པ་ཞལ་ངོ་དཔོན་གཡོག་རྫོང་ཞོལ་པ་སོགས་གཤེགས་སྐྱེལ་དང་བྱིན་རླབས་ཞུ་བའི་ཁྲོམ་དམར་སྨུག་ཏུ་འཁྱིལ་བ་ཞིག་གི་ཁྲོད་དུ་བདག་གི་མཚང་ནས་བྲུས་པའི་བཀའ་བཀྱོན་དྲག་པོ་ཡུན་རིང་ལ་དོས་དྲག་པ་ཞིག་གནང༌།
གདིངས་ན་གནོད་ཡེ་མེད་ནའང་འཇིགས་པ་དང་ངོ་ཚ་བས་ད་ལྟ་རང་ས་འདི་ལ་དིམ་ན་དིམ་ན་བསམ་པ་མ་གཏོགས། བླ་ཆེན་དྲུང་ལ་ལོག་ལྟ་དང་ཡི་ཆད་ཅིག་ཀྱང་མ་སྐྱེས། དེ་ནས་ཆབ་ཚན་ཁར་ཕེབས།
གཟིམས་གུར་དུ་བཞུགས་པ་ན་བླ་མ་རྡོ་རྗེ་འཆང་དེའི་དྲུང་དུ་ཤོག་གསུངས་ཕྱིན་པས། ཞལ་མཛུམ་མཛད་ནས་དྲུང་བླ་མ་པ་འཁྲུངས་ས་མངའ་རིས་པར་སོང་བའི་སྐྱོན་གྱིས་འདི་ཡིན་གྱི་བརྟག་དཔྱད་བྱ་ལོང་ཡེ་མེད་པར་མི་མང་དེའི་གསེབ་ཏུ་སྨ་ཕབ་སྒྱུ་བླུག་ཁ་གཡའ་ཙག་ཙག་པ་མང་པོ་ཞིག་གསུངས་སོང་སྟེ།
ཁྱོད་ཀྱིས་རློག་ཚན་བྱེད་པ་ལྟ་ཅི་སྨོས། ངས་ག་ལེ་ལྟས་པས་བཞིན་འགྱུར་བ་ཙམ་ཡང་མི་འདུག
།ཨ་ཐོ་ཡིན་ཐུགས་ལ་བཏགས། དམ་ཚིག་དང་དྲིན་སོམ་པར་གདའ་བས་བཟང་གསུང༌། བྱ་བ་འདི་དང་འདི་འདྲ་བྱེད་པར་རྩོམ་པ་ལས་འདི་དང་འདི་དག་ལན་བརྒྱ་ཕྲག་བྱས་པའང་སྐྱོན་ཆུང་བ་ཡིན་གསུང་བ་སོགས་བདག་གི་བག་ལ་ཉལ་དང་བསྟུན་པའི་བསླབ་བྱ་མང་པོ་ཞིག་མཛད།
བདག་རང་ཡང་ཡུས་ཀྱིས་བསྣགས་ནས་མཆི་མ་མང་པོ་ཤོར། སྔ་ཕྱིའི་བྱུང་ཚུལ་འགའ་ཞིག་ཀྱང་ཞུས་པས། ངས་ལོས་གོ །ད་བྱོན། ཡང་ཁོས་རིན་པོ་ཆེའི་དྲུང་ན་དུག་ཤགས་བྱས་ཞུ་ལོག་འབུལ་གྱི་འདུག་ཟེར་ལབས་ན་དྲུང་བླ་མ་པས་རང་

རེ་གཉིས་ཀ་ལ་སྐྱོན་དུ་ཡོང༌། མཆི་མ་ཕྱིས་ལ་བྱོན་གསུང་བ་བཞིན་བླ་ཆེན་རིན་པོ་ཆེའི་དྲུང་དུ་ཕྱིན། སྔར་འཁྱུད་བཞིན་གྱི་ཕྱགས་ཕྱི་བྱས། བདག་གི་བླ་མ་དྲིན་ཅན་འདི་ཁྲོ་བ་མངའ་ལ་འཛིན་པ་སྤངས་པ་ཞིག་བདོག་པས་མྱུར་དུ་ཐུགས་འུར་བ་དེ་སངས་ནས་བཀའ་ལུང་གནང་བ་སོགས་བརྩེ་སྐྱོང་མཛད།
ལར་ད་བསམ་དུས་འམ་བུས་དེའི་ཚེ་བླ་ཆེན་དམ་པ་དེའི་དྲུང་དུ་པཎ་ཆེན་མ་ཏིའི་ཆོས་སྤྱོད་རབ་གསལ་གྱི་ལུང་ཞིག་མ་གཏོགས་དབང་དང་ལྟ་ཅི་གཞན་ཆོས་ཀྱང་ཡེ་མ་ཐོབ་མོད།
དེ་སྐབས་གང་ཤེས་པའི་ཡོན་ཏན་དེ་ཐམས་ཅད་ཁོང་གིས་བསླབས་པ་དང༌། ལོ་བརྒྱད་ནས་བཅུ་བདུན་གྱི་བར་ཕ་མའི་ཚབ། བློན་ཆེན་གྱི་ཚབ། གཡོག་པོའི་ཚབ་ཐམས་ཅད་མཛད་ནས་ཐ་ན་ཟ་ལུགས་ཚུན་ཆོད་བསླབས་པའི་དྲིན་ཅན་བླ་ན་མེད་པ་ཞིག་ཡིན་པ་ལ་ཡིན་པར་ངོ་ཤེས་པར་བྱས་ནས་ཁོང་གིས་ང་གསོད་ནའང་འོས་ཡིན་བསམ་པ་མ་གཏོགས་འདིའང་མིན་བསམ་པ་སེམས་ལ་མ་ཤར།
དིང་སང་འདི་ན་དབང་བརྒྱ་ཕྲག་མང་པོ་ཞུས། ཆོས་འཆད་ཚད་ལ་སྦ་ཚངས་བྱེད། འཕྲལ་གྱི་ལྟོ་གོས་ཐམས་ཅད་སྦྱངས། འགྲོ་ན་རྟ་སྐྱོན། སྡོད་ན་གདན་བཏིང༌། གར་ཕྱིན་ཀྱང་ལེགས་ལེགས་ཞུ་ཞུ་ཁོ་ན་ཡོང་བ་སོགས་བདག་གིས་དྲིན་ཚད་མེད་པ་བསྐྱངས་པ་འདྲས་ཁོང་རང་ཚོས་མངོན་སུམ་དུ་མ་འོས་པ་བྱས་པ་ལ་ཅུང་ཟད་ལབས་པ་ན་ལག་ན་ཡོད་ན་བརྡེབ།
བླ་མ་པ་ལ་རྒྱལ་འགོང་ཞུགས་བྱ་བ་དང༌། སྨྱོ་འདུག་ཟེར་བ་སོགས་གཏམ་མང་པོ་ལབ།
ཡིད་ཆད་ཡེ་དགོས་པ་མེད་བཞིན་དུ་ཡིད་ཆད་མང་པོ་

བྱེད། གཞི་བྱེས་ཕྱི་ནང་མེད་དུ་སྐུར་པ་ཁོ་ན་འདེབས་པ་འདི་ཚོ་མཐོང་ཙ་ན་ང་རང་གི་དེ་དུས་ཀྱི་བསམ་སྦྱོར་དེ་ལ་སྐྱོན་ཡེ་མ་བྱུང་བ་འདུག་གོ་བཅད་སྙམ་དགའ་སྤྲོ་དུང་དུང་བ་སྐྱེའི་གདའ། དེ་ལྟར་བྱས་པའི་རྟེན་འབྲེལ་མ་འཕྱུགས་པ་ཡིན་ཡོང༌།
བླ་ཆེན་དམ་པ་འདི་ལས་ཕྱིས་སུ་ཆོས་ཀྱི་སྐུ་དྲིན་བསམ་གྱིས་མི་ཁྱབ་པ་ཞིག་ཐོབ་པ་ཡིན་ནོ། སྐྱེ་བོ་དམན་དང་དམ་པའི་ཁྱད་པར་དག །བྱས་པ་ཤེས་དང་མི་ཤེས་འདིས་འབྱེད་ཅེས།
།སྔོན་བྱོན་མཁས་པས་བསྒྲགས་པ་ལ་དཔགས་ན། །ཐ་ཆད་བདག་ཀྱང་དམ་པ་ཡིན་ཚོད་འདུག །འདུག་མོད་ཁྱོད་ཀྱི་ཡོན་ཏན་ཉིན་སྐར་མཚུངས། །མཚུངས་མོད་སྐྱོན་གྱི་རྣམ་གྲངས་བསམ་ལས་འདས།
།འདས་ཀྱང་དམ་པར་རློམ་པའི་མ་རབས་ཁྱོད། །ཁྱོད་ལ་སྐུར་འདེབས་བྱེད་མཁན་འདི་རང་མཁོ། །མཁོ་ཡང་མཁོ་སྟེ་མང་ཡང་མང་ངེས་ཤེས། །ཤེས་ལྡན་གཟུར་གནས་ཀུན་གྱིས་བཀུར་སྟིར་བྱས། །བྱས་ཤེས་དམ་པ་དུ་མས་ལན་བརྒྱར་བསྔགས།
།བསྔགས་འོས་མཁས་པའི་དྲུང་ན་བདག་རེ་མཛེས། མདོར་ན་ལོ་འདི་ཡན་གཙོ་བོར་བླ་མ་རྡོ་རྗེ་འཆང་ཆེན་པོ་དེ་ཉིད་ཟླ་རེ་ཟླ་གཉིས་མ་གཏོགས་སྐད་ཅིག་ཀྱང་མ་བྲལ་བར་བསྟེན། བླ་ཆེན་འཇམ་པའི་དབྱངས་ཉིད་ལུས་དང་གྲིབ་མ་བཞིན་དུ་བསྟེན་ནས་ཅི་བྱས་ཆོས་སུ་སོང་བ་ཞིག་ཡིན་ལ།
བདག་གི་བླ་མ་འདི་ཉི་མ་ཕྱེད་ཡན་ཆད་ཐུགས་དམ་ཁོ་ན་ལ་བཞུགས། དེ་ནས་གསུང་ཆོས་གསུང་པ་སོགས་མཛད། རྒྱུན་

གྱི་ཐུགས་དམ་མཚན་ཕྱེད་ཙམ་ལ་ཐུན་གཏོར་ཕུལ་ཚོག་པ་དང༌། གཏོར་སྒྲུབ་སོགས་ཀྱི་ཚེ་གྲོལ་བ་དང༌། ནམ་ལངས་པ་མཉམ་པོ་བྱས་པའང་མང་པོ་བྱུང༌། ཐོ་རང་ལྷག་པ་ནི་རྟག་པར་འགོར། ཐུན་མཚམས་ཐམས་ཅད་དུ་ཕྱག་དཔེ་བྲིས་ཞུས་ཁོ་ན་མ་གཏོགས་ཞབས་འཆག་དང༌།
བཞུགས་གྲལ་དང༌། བཞུགས་ཡོང་ལ་ཞལ་འཕྲོས་དང༌། རི་སྐོར་སོགས་ཡེ་མི་མཛད་པས་བདག་ཀྱང་གར་གནས་སུ་རྫོག་གེ་སྡོད། ཆོས་ཀྱི་བྱ་བ་གང་ལའང་སེམས་མི་དུབ་ཙམ་འདི་དེ་དུས་ནས་གོམས་པའི་ལག་རྗེས་སུ་གདའ་སྟེ་མདོར་ན་འདི་ཡན་ཆོད་སྐྱིད་ངེས་ཤེས་ལ་ཆོས་འཕེལ་བའི་སྐབས་སོ།
།བརྒྱ་ཕྲག་བསྐལ་པར་མཚན་ཡང་རྙེད་དཀའ་བའི། །བླ་མ་བརྟེན་ནས་ཐེག་མཆོག་ཟབ་མོའི་ཆོས།
།ཐོས་དང་བསམ་པས་ཉིན་མཚན་འདའ་བ་འདི། བགྲང་པས་བསོད་ནམས་བསགས་པའི་ལག་རྗེས་ལགས། གཞན་ཡང་ལོ་དེའི་སོས་མ་རྒན་མོ་དྲིན་ཆེན་དེའི་ཕྱགས་ཕྱི་བྱས། ངེད་རང་སྐུ་མཆེད་བཞི་ཆར་དཔོན་གཡོག་ཤིན་ཏུ་མང་བ་དང་བཅས་ཇོ་ནང་མཇལ་དུ་བྱོན།
ཞག་ཀྱང་ཁ་ཅིག་བཞུགས། རྒྱལ་བའི་མཆོད་རྟེན་དཔལ་ཡོན་ཅན་ལ་ཞབས་སྐོར་ཡང་ཉིན་མཚན་དུ་ངལ་བ་མེད་པ་དང༌། དགོན་པ་ལ་བསྙེན་བཀུར་ཡང་བསམ་གྱིས་མི་ཁྱབ་པ་མཛད།
རྟེན་གསུམ་རྣམས་ཀྱང་ཞིབ་པར་མཇལ་ཚེ་རྟེན་བཤད་མཛད་མཁན་གཟིམས་དཔོན་སྒྲུབ་ཆེན་པ་བྱ་བ་དེས། རྡོ་ནག་པོ་ལ་མ་ཎི་དཀར་པོ་འབུར་དོད་ཡོད་པ་ཞིག་བསྟན་ནས་འདི་ཀུན་མཁྱེན་ཆེན་པོའི་ཕྱག་ཤན་རྡོར་བའི་བརྡར་ལ་མ་ཎི་རང་བྱོན་དུ་བྱུང་བ་ཡིན་གསུང་བ་ལ།
དང་པོ་ནི་འདི་འདྲ་

སྒམ་འདི་ན་མི་བདོག །ཀུན་མཁྱེན་ཆེན་པོ་སྡོར་དཀར་བ་དེ་ལ་ཕྱག་ཤན་ཡོང་བ་དགོད་བྲོ་ཞུས་པས་སྐྱེངས་ནས་མུན་ནེ་བཞུགས་འདུག །དེའི་ཚེ་གདན་ས་ལ་ཆོས་རྗེ་ནམ་བཟང་པ་ཡོད་པ་ཁོང་གིས་གཞི་ལེན་བཟབས་ཤོམས་མང་པོ་བྱས།
ཁོང་འདི་པ་འཇིག་རྟེན་རྒོད་ཡང་རྒོད་ལ་གཙོ་བོར་ཡང་འདོན། དགྲ་སྦུད་པས་འདུལ་མཁན་དུ་གདའ་བས་སྟོན་ཤོམས་དེ་ཚོ་བཟའ་ཆེན་པོ་གདའ། བབ་ཐོབ་ཏུ་སོང་ན་ཁོང་ངེད་ཀྱི་བླ་མ་དམ་པ་དེའི་གདན་ས་དངོས་ཡིན་པས་ཕྱག་འབུལ་ཆོས་ཞུ་བ་སོགས་བྱེད་དགོས་རྒྱུ་ཡིན་ནའང་ཕྱིས་སུ་ཉེ་གནས་ངན་པ་ཞིག་གི་དབང་དུ་སོང༌།
བདག་གི་བླ་མ་དེའི་ཐུགས་མང་པོ་དཀྲུགས། སྐྱིད་སྦུག་ལ་ཚ་ལེན་བྱེད་པ་སོགས་དགོས་མེད་མང་པོ་ཞིག་བྱས་ཡོད་པས་ཚིག་པ་ལོག་སྦམ་མེ་བཞག་པ་ཡིན་ནོ།
།བཞུགས་གྲལ་དེར་ཁོང་དཔོན་སློབ་ཚོས་རེ་མོས་སུ་ཆོས་སྐད་ཀྱི་ཁུངས་འདྲ་བྱེད་ཀྱི་འདུག་པ་ན། ངས་རྙིང་མ་བ་རྣམས་ལ་དམ་ཚིག་ས་མ་ཡ་འབུམ་སྡེ་བྱ་བ་ཡོད་ཟེར།
རང་རེ་གསར་མ་བའི་དམ་ཚིག་རྩ་ལྟུང་བཅུ་བཞི་པོ་འདི་ག་ཡིན། ད་སྲུང་མཁན་ཡེ་མི་གདའ་བས་གྲངས་ཀ་མང་ཉུང་གང་ཡོད་ཀྱང་ཁྱད་ཅིག་མི་གདའ་བྱས་པས། ཁོང་ལ་འཕོག་ཐེངས་ཤིག་སྦོབ་བེ་བཞུགས་དགོས་པའང་བྱུང༌།
ཁམས་པ་དཀོན་ཅོག་རིན་ཆེན་ཟེར་བའི་སྒྲུབ་པ་པོ་བདག་གི་བླ་མ་ལས་ཟབ་ལམ་ཐོབ་ནས་རྩེ་གཅིག་ཏུ་བསྒོམས་པས་མངོན་ཤེས་ཐོགས་མེད་དུ་མངའ་བར་གྲགས་པ་ཞིག་ཡོད་པ་དེས།
ངེད་ཅག་ཆོག་ཡིན་ཉོག་ཡིན་ཟེར་བའི་ལུང་བསྟན་ཁ་རེ་བྱས། སྒྲུབ་ཆེན་མ་བྱིངས་ཀྱིའང་མོས་གུས་དག་སྣང་ཉམས་འུར་སོགས་མང་པོ་མཛད། ང་རང་ཡང་

བསམས་ཙ་ན་འདི་ཡིན་མེད་པ་ལ་སྣང་ཡུལ་ལམ་ལམ་མང་པོ་བྱས་པ་ཞིག་ནི་བྱུང༌། ངེད་དེར་སྡོད་རིང་སྐུ་འབུམ་ཆེན་མོའི་དྲིལ་བུ་རླུང་པོས་ནམ་བསྐྱོད་དུས། ཨོཾ་ཨཱཿཧཱུྃ་ཧོཿཟེར་བ་འདྲ་མོའི་གསུམ་བརྡུངས་ཁོ་ནར་ངེས་པར་བྱུང་བ་ནི་དེ་དུས་ཀྱི་མི་ཕལ་ཆེར་ལ་རྒྱུས་ཡོད་པ་དེ་ཡིན་མོད།
ཇོ་ནང་དམ་པའི་གནས་དེ་བདག་གིས་མཐོང༌། །མཐོང་བའི་མོད་ལ་དད་གུས་སྤུ་ལོང་གཡོ། །གཡོ་མེད་སེམས་ལ་དགའ་བདེའི་ཏིང་འཛིན་སྐྱེས།
།སྐྱེས་ཆེན་གོང་མའི་བྱིན་རླབས་ཡིན་ནམ་བསམ། །བསམ་གཏན་གྱིས་མྱོས་སྒྲུབ་ཆེན་ཕོ་མོའི་ཚོགས། །ཚོགས་གསུམ་ལམ་ལ་བརྩོན་པ་དེ་ཀུན་ཡང༌། །ཡང་སྲིད་སྤོང་ལ་ཐེ་ཚོམ་མི་འདུག་སྙམ།
།ཡིད་ཆེས་དད་དང་སྤྲོ་བ་ལྷག་པར་འཕེལ། །ལ་ལས་དམ་པ་ཡིན་ཞེས་ལུང་བསྟན་བྱེད། །ལ་ལས་སྤྱི་བོས་བཏུད་ནས་གསོལ་བ་གདབ། །ལ་ལས་འཁྲལ་འཆོང་ལྡིང་ཞིང་གར་སྟབས་སྒྱུར། །ལ་ལས་ངུ་ཞིང་འཆང་ནས་ཁོ་བོ་བཟུང༌།
།ཕལ་ཆེར་གྲུབ་པའི་གནས་འདིར་བདག་གིས་སྔོན། །དལ་འབྱོར་དོན་ཡོད་ལས་འགའ་བྱས་སམ་སྙམ། །ད་དུང་ལྗོངས་འདིར་ཚེ་དང་སྒྲུབ་པའི་རྒྱུན། །སྙོམ་རྒྱུ་བྱུང་ན་བསམ་པའི་རེ་སྨོན་བྱུང༌། །དེ་ནས་ལོ་དེའི་མཇུག་ནས་སྣང་ཚུལ་འདི་འདྲ་ཞིག་ཤར་ཏེ།
བདག་ཆེན་ཆོས་ཀྱྀ་རྗེ་ཁྲི་ཐོག་རིན་པོ་ཆེ་དང༌། བདག་གི་ཐུ་བོ་ལུགས་གཉིས་ལ་མཁྱེན་པའི་སྤྱན་རྣམ་པར་གསལ་བའི་ས་སྐྱོང་ཆོས་ཀྱི་རྒྱལ་པོའི་དྲུང་གཉིས་བཀའ་གྲོས་མཛད།
མགྱོགས་པའི་བསྐུལ་མ་ཅུང་ཟད་གཟིམས་བྱང་སློབ་དཔོན་སྔོན་པོ་ཞེས་པའི་རྟོག་གེ་བ་རྒན་པོ་ཞིག་ཡོད་པ་དེས་རི་སྒུལ་མཚོ་བསྐྱོད་འདྲ་མོ་བྱས། རྟ་ནག་པོའི་

མངའ་རིས་པ་ཚང་གི་མི་སྣ། ཞ་ལུ་པ་རབ་རྒྱས་ཞུ་བའི་ཧམ་པ་དང་བློ་ཤེད་མཚུངས་པ་མེད་ལ་ཆོས་ཀྱི་སྐལ་བས་འཕོངས་པ་ཞིག་འདུག་པ་དེ་རྫོང་དུ་ཡང་ཡང་ཡོངས་ནས་ཞུའི་འདུག་པས་ཀྱང་རྐྱེན་བྱས་ཏེ། མཚན་ཉིད་བསླབ་གཉེར་བྱེད་དགོས་པའི་ཞལ་ཏ་ལན་ཅིག་མིན་པར་བྱོན་བྱུང་བ།
སྤྱིར་ངེད་ལ་ཆོས་འདིའི་ལས་འཕྲོ་མེད་ངེས་ཤིག་ཡིན་གདའ་བས། ཕ་ཡོད་ཙ་ན་བུའི་དཔེས་ང་རང་ལོ་བཅུ་གཅིག་བཅུ་གཉིས་ཀྱི་དུས་དང་པོའི་གནས་གསར་ཆོས་མཛད་པ་དེའི་སྐད་ཆ་ཐོས་པས་གང་གི་སྒོ་ནས་མི་མཉམ་རྒྱུ་མེད།
ངས་ཀྱང་དེ་ལས་ལྷག་པ་ཞིག་བྱས་ལ་སྐད་སྟོན་པ་ཙམ་གྱིས་ཕྱིར་རྒོལ་ཚོ་འགྱེལ་ཡོང་བ་ཞིག་བྱེད་བསམ་པའང་བྱུང༌། བགྲོ་གླེང་མཛད་མཁན་འདྲ་མཐོང་ཙ་ནའང་དགའ་མོ་ཞིག་ཡོང་གི་འདུག་པས་མཚན་ཉིད་ཅིག་བསླབ་དགོས་སྙམ།
སྡོམ་གསུམ། རིགས་གཏེར། མདོ་སྡེ་རྒྱན། མངོན་རྟོགས་རྒྱན། ཚད་མ་རྣམ་འགྲེལ་གྱི་གཞུང་རྣམས་སྦམ་འཛིན་བྱས་ཡོངས་སུ་རྫོགས་པར་བཟུང་ཡོད་པ་ལ།
དེ་དུས་ནི་སྔགས་སྨྱོན་བགྲངས་པའི་བྱིན་རླབས་ཅན་ཅིག་དགོས་རྒྱུ་ཡིན། ཆོས་རྗེ་ཆེན་པོ་ཡང་ཐུགས་གཉེར་གྱིས་གཡེངས་ཐུགས་དམ་མ་མཛད་པས་སྐུ་ཚེ་བར་ཆད་དུ་སོང་བ་ཡིན།
སྔགས་སྒྲོངས་གསུང་མཁན་ཁོ་ན་བྱུང༌། ཕྱིས་སུ་སྦྱོར་དྲུག་ཞུས་པས་ད་སྒོམ་ཞིག་བྱེད་དགོས་པ་འདུག་བསམ་པ་ཞེ་ཐག་པ་ནས་སྐྱེས། སྔར་བཤད་པ་ལྟར་རྨི་ལམ་ལ་བརྟགས་ནའང་ཤེས་ཤིང་ཕན་ཐོགས་པ་ཞྀག་ཡེ་མི་ཡོང་བར་གོ
།མཚན་ཉིད་པའི་བླ་མ་སློབ་དཔོན་འགའ་ཞིག་

གི་རྣམ་ཐར་འདྲ་མཐོང་ཐོས་བྱུང་བས་ཀྱང་ཧུ་ཧུ་དེ་ཚོ་ན་ཡང་སྟོང་པ་ཀ་འདུག །སྟབས་ཉེས་ན་དགེ་འདུན་གྱི་དབྱེན་ཁམས་པོ་ཆེ་མི་གསོག་པའི་ངེས་པ་མི་འདུག་པས། ད་རང་མཁས་པ་ཨི་ཡོང་མི་ཤེས་པའི་བན་ལིང་ལས་གྲུབ་པ་ཡོང་ངེས་ཤེས་པའི་ཐུགས་དམ་ཞིག་དགའ་བ་འདྲ་སྙམ་བློ་ཐག་ཆོད་སོང་བ་ནས་ཞུ་ཁྲོལ་དུམ་པ་གོ་ལེ་ཞུས་ཏེ།
སྤྱིར་ཡང་སྡེ་པ་དཔོན་པོའི་རིགས་འདི་ལ་མ་ཞུས་པར་བྱས་ན་གནང་ཆེན་གང་བྱས་ཚབས་སུ་འགྲོ།
ཞུས་ན་སྦེག་བཏང་བས་ཨེ་ཡོང་ཞུས་ཀྱང་མི་ཡོང་གསུང་བ་དེ་སྲོལ་དུ་གདའ་བ་དང༌། ཁྱད་པར་ངེད་ཅག་བྱིས་པར་སོང་བས་བསླབ་གཉེར་འདི་མཐར་ཐོན་ཞིག་མི་ཡོང་བ་འདྲ་ཚུལ་སོགས་ཞུས་པས་ནི། འབྲུག་དང་འབྲུག་རིས་སུ་སོང་ནས་བསླབ་གཉེར་མ་ནུས་པའི་སྙད་འདོགས་ཡིན་དགོངས་པ་ལས་མི་གདའ།
བདག་གི་རོགས་བྱེད་པའི་དབང་ཡོད་ནི་སུའང་མེད་པ་ལ་བརྟེན་དེ་ལས་འོས་མ་བྱུང༌། དེ་ཕྱིན་གྲྭ་ས་གང་དུ་ཕྱིན་ཀྱང་ཡགས་པོ་ཁོ་ན་མ་གཏོགས་ལོད་པོ་སུ་ལའང་མི་འདུག་མོད།
འོན་ཀྱང་རྟ་ནག་ན་བདག་ཆེན་འཇམ་པའི་དབྱངས་ངག་གི་དབང་ཕྱུག་བཞུགས་ཀྱི་འདུག་པས་གཙོ་བོར་དེ་ཁོ་ན་ལ་བསམས། རྟ་ནག་དེར་གསང་སྔགས་ཀྱི་འཆད་ཉན་བྱེད་ཀྱི་ཡོད་འཕྲོས་ཐོས་པས་ཞོར་ལ་སྔགས་ཆོས་འདྲ་ཐོབ་པ་སྲིད་སྙམ་ནས་ཅིས་ཀྱང་བྱེད་དགོས་ན་རྟ་ནག་ལ་འགྲོ་ཞུས་པ་བདག་ཆེན་གྱི་བཀའ་བཀོད་ཡིན་གདའ་བས་དེ་གཅིག་པུ་དགོངས་པ་མཐུན་ནས་མ་ཞུས་ཀྱང་ཐག་ཆོད་ཚར་གདའ།
ཐ་མལ་རྒན་པོ་འབུམ་ཕྲག་འདུས་པ་ལས། །སྔགས་རིག་བྱིས་པ་ཆུང་

ངུ་ཁྱད་པར་ཆེ། །རྒྱུ་སྐར་ལུས་སྟོབས་རྫོགས་པ་མཐའ་ཡས་པ། །ཟླ་དབང་ཚེས་མ་ཐག་པས་ཟིལ་གྱིས་གནོན། །འོན་ཀྱང་སྤྲང་པོའི་གླུ་ལ་ཉན་མཁན་མེད། །མེད་བཞིན་བན་ལིང་བྱས་པས་ཨ་ཐང་ཆད། །ཆད་རྒྱུ་གང་ཡོད་ཆད་པའི་བདག་སེམས་དེ།
།དེ་ལྟར་ཡིད་མུག་ངང་ནས་གཞན་དབང་སོང༌། །ཟླ་བ་བཅུ་གཅིག་པའི་ནང་དུ་བདག་གིས་ཕག་ཏུ་ཐབ་ཆས་ཀྱི་བཤས་མང་པོ་བསམ་གྱིས་མི་ཁྱབ་པ་བྱས། མངའ་ཞབས་ལ་འུ་ལག་མང་པོ་བསྐུལ་བ་རྣམས་ལ་ནས་སོགས་ཆ་རྐྱེན་བཀལ།
བདག་དཔོན་སློབ་བཙུན་པའི་ཁུངས་སློབ་གཉེར་བ་སུམ་ཅུ་ཙམ་དང༌། ངེད་རྣམས་སྐྱེལ་མཁན་གཟིམས་དཔོན་སངས་རྒྱས་ཞེས་དབུས་གཙང་ན་གྲགས་ཐོན་པའི་ཡགས་པོ་ཞིག་ཡོད་པ་དེས་གཙོས་དྲུང་འཁོར་མཆོར་ལ་རགས་པའི་རྟ་པ་རྐང་ཐང་མང་ཆེན་མང་བ་དང་བཅས་སྡེ་སྲིད་ཆེན་པོ་དབྱར་མཐོང་ལ་འབྱོན་པ་འདྲ་མོ་ཞིག་བྱས་ནས་ཕྱིན།
དེ་ནུབ་མཁའ་རུར་བསྡད། རྨི་ལམ་དགའ་མོ་ཞིག་མ་བྱུང༌། ཚིག་པ་ཟ་སེ་བ་ཞིག་ལ་ལངས་ནས་ཕྱིན་རྔ་མོ་འཕྲང་གི་དེ་ན་མར།
སྲ་བརྟན་བྲག་ལ་ཡིད་ཀྱིས་བྲིས་པའི་སྒོ། །སྒོ་དེའི་ནང་ན་ཆུ་གཏེར་ཆེན་པོའི་ལྗོངས། །ལྗོངས་དེར་དེ་དང་དེ་འདྲ་འདུག་པ་མཐོང༌། །མཐོང་མོད་ཚེ་འདིར་སྐལ་བ་དེ་ལས་མེད།
།དེ་ནས་ཆུ་འགྲམ་ཞིག་ན་མར་སྐྱོ་ཆོད་དེ་ཡི་མུག་ལོང་ངེ༌། འའི་འའི་བསམ་པ་ཞིག་གི་ངང་ལ་ཡོངས། །ཉི་མའང་ཟེ་རེ་རེ་བཞུད་འགྲོའི་འདུག །རླུང་པོ་དྲག་པོ་ཞིག་གིས་རྒྱབ་ནས་འདེད་པ་འདྲ་བ་བྱས།
ཐམས་ཅད་ཀྱང་མགོ་ཕུར་གྱིན་བཟབས་

སྤྲོད་ཚོ་ཐལ་བ་ཚུབ་བེ་བྱས། རྟ་མགྱོགས་པོ་གཏོང་གིན་འདུག་པ་ན་བདག་རྟ་ཐོག་ཏུ་སྡུག་གཉིད་རིབ་བེ་བ་ཞིག་བྱུང་བའི་ཚེ། དབང་སྔོན་མདོག་མཚུངས་བོང་བུའི་སྲས་ཆིབས་ཤིང༌། དབང་སྔོན་ལྟར་གསལ་ཕྱིང་པའི་ན་བཟའ་ཅན།
།དབང་སྔོན་ལྷུན་པོ་ཉི་མས་འཁྱུད་པའི་གཟི། །དབང་སྔོན་ལ་སོགས་ནོར་བུའི་རྒྱན་ཆ་ཅན། །གྲངས་མེད་རྐང་ཐང་ཕུབ་མདུང་འཛིན་པས་བསྐོར། །རྩོལ་མེད་ཤུགས་ཀྱིས་བགྲོད་པའི་གོམ་སྟབས་ཅན།
།ཐོགས་མེད་དབྱིངས་ནས་ཁྱོད་ལ་སྐྱོབ་ཏུ་ཡོང༌། །སྙིང་མེད་པོ་ཁྱོད་འཇིགས་པར་མ་བྱེད་ཀྱེ། །ཕ་རྒན་གྲུབ་པ་ཅན་དེས་ང་ཡི་བུ། །བདུད་ཀྱིས་ཁྱེར་ན་མི་རུང་མྱུར་རྒྱུག་ཅེས། །བསྐུལ་ནས་འོངས་ཀྱི་སེམས་ལ་གཟེངས་བསྟོད་ལ།
།བླ་མ་སྒོམས་ལ་གསོལ་བ་ཐོབ་ཅིག་གསུང༌། །ལས་ཀྱི་རླུང་གིས་དེད་ནས་ཡོངས་པའི་ཚེ། །དམ་ཉམས་གྲིབ་ཀྱིས་ཉམས་རྟོག་མགོ་བོ་ཕུར། །གྱག་ཁྱེར་ཐལ་ཚུབ་ཁ་ཅིག་འབྱུང་ངེས་ཞེས།
།བརྡ་སྟོན་འདི་ལྟར་བྱས་ལ་གོར་མ་ཆག །དེ་ནུབ་རྟ་ནག་རི་ཁུད་དུ་བསྡད། །གཞི་ལེན་དང་འབུལ་བ་བྱེད་མཁན་འགའ་རེ་འདུག་པ་གར་སོང་མ་ཤེས། དེར་ཡང་རྨི་ལམ་ངན་པོ་ཞིག་བྱུང༌། སང་ཐུབ་བསྟན་རྣམ་རྒྱལ་དུ་སླེབ།
བདག་ཆེན་འཇམ་པའི་དབྱངས་ཀྱིས་སྐུ་དྲིན་ལ་ཁྱེར་བ་མེད་པས་སྐྱོང་བའི་འགོ་ཚུགས། །ཚོགས་དེར་མང་ཇ། སྤྱི་འགྱེད། རིན་པོ་ཆེའི་དྲུང་དུ་འབུལ་བ་བསམ་གྱིས་མི་ཁྱབ་པ་ཕུལ། ངེད་རྣམས་གྲྭ་པ་ཡར་མ་རྒན་མར་མ་གཞོན་སུམ་ཅུ་ནས་བཅུ་དྲུག་གི་བར་གཞོན་ཧྲགས་ཀྱང་བདོག་པ་དང༌།
གནས་

གསར་བ་སྟོབས་ཆེས་པས་ཕུགས་ཕན་ཐོགས་ཡོང་སྙམ། ལྷ་འདམ་ཀླུ་འདམ་བྱེད་ཀྱི་འདུག་ནའང་ཕྱོགས་སུ་ལྷུང་ན་བསྟན་པ་ལ་གནོད་ངེས་སུ་འདུག་པས་སྤྱི་ལྡིང་བ་བྱས་མོད། གསར་འགྲོགས་དང་ཕུགས་ཁུགས་ལ་རེ་ཡིན་ཡོད།
ཁམས་མངའ་རིས་ཁང་ཚན་སོ་སོ་ཇ་འདྲེན་འབུལ་བ་ཁས་ཕྱུག་ལེགས་ལེགས་མོ་ཇི་སྙེད་ཅིག་བྱས། སང་དེ་ནས་བསྡུས་ཆེན་པའི་ཁྲོད་དུ་ཞུགས། སྐྱོར་མགོ་ཡང་ངས་བྱས་དགུན་ཆོས་དང་པོ་དེ་ཤིན་ཏུ་འཕེལ་བ་ཞིག་བྱུང༌།
དེ་ནས་རིང་པོ་མ་ལོན་པ་ན་སྡེ་འཁྲུག་ཅིག་བྱུང་སྟེ། རྒྱུ་ནི་སློབ་དཔོན་པདྨས། བདུད་སྤྲུལ་གཉིས་ཀྱིས་བསྟན་པ་དེ༔ མིང་མེད་ཉིད་དུ་བྱེད་པར་འགྱུར༔ ཅེས་ལུང་བསྟན་པའི་སློབ་དཔོན་བཀྲས་བརྟན་པ་དང་འཁུར་ནག་པ་བྱ་བས་ཁམས་མངའ་རིས་ཀྱི་འདུ་ལོང་ཁམས་ཆེན་ཞིག་གི་རྒྱུན་ཚུགས་པ་སྟར་ཆགས་སོང་བ་དེ་ལས་བྱུང༌།
རྐྱེན་ནི་བཙུན་གཞོན་སྐྱེས་གཟུགས་པ་ཁ་ཅིག་གིས་བྱས་ཏེ། ཉིན་གཅིག་བ་ཟིངས་རྟ་ཟིངས་ལ་འཁྲུགས།
ངེད་སྔ་ཆོས་ཞུ་མི་རྣམས་དམག་གསེབ་ལ་མི་ཐར་བ་ཙམ་ཡང་བྱུང་སྟེ། དེ་ཉིན་འཁྲུག་ཡུན་རིང་པོ་རང་མ་བྱུང༌། ཡང་བསྐྱར་ནས་སྡེ་འཁྲུགས་ལངས། ཉི་མ་རྩེ་ཤར་ཙམ་ལ་འཛིངས།
དཀའ་བཅུ་རབ་འབྱམས་སུ་མཚན་གསོལ་བ་མང་པོ་དང་སློབ་དཔོན་ཚོས་ཁོག་ཏུ་ཞུགས། ཞེན་ཕོ་རུས་སུ་བརྟགས་པའི་བདུད་ཞུགས་པའི་ཤར་ཤར་མང་པོས་སྲོག་འབུལ་བ་བྱས། ཉི་མ་ཕྱེད་ཡོལ་ཙམ་གྱི་བར་འཁྲུགས།
ཆོས་རར་རབ་བྱུང་གཅིག་ཐང་རོ་ལ་བཏང༌།

གཞན་ཁ་རེའང་བསད་གྲག །བྲང་ཁང་སོ་སོ་ལ་འཚང་དྲག་བྱས་སྐད་ཆ་ཤོད་ཐེབས་མེད་པ་མང་པོ་ཞིག་བྱེད་ཀྱི་གདའའོ། །སྡེ་འཁྲུགས་མི་བསད་རྟ་སྒྱེལ་ཞེ་སྡང་དང༌། །བཙུན་གཞོན་གྲོགས་སུ་བསྟེན་པའི་འདོད་ཆགས་དང༌།
།ང་མཁས་ང་ཆེ་ང་རྒྱལ་འགྱིང་འགྲོས་འདི། །གཏི་མུག་མུན་ནེ་འཐིབས་པས་ལན་ནམ་སྙམ། །མི་ཚེ་གཞུང་ལུགས་སྦྱངས་པའི་ལག་རྗེས་ལ། །ཆེ་འདོད་གྲགས་འདོད་ཕན་ཚུན་སྐོར་སྡེབས་ཀྱིས། །དགེ་འདུན་དབྱེན་བྱས་ཐར་མེད་དམྱལ་བར་མཆོང༌།
།ལས་སྟབས་འདི་འདྲ་བསམས་ཤིང་སྙིང་རླུང་ལྡང༌། །བདག་ཆེན་འཇམ་པའི་དབྱངས་ཐུགས་འུར། །ཕྱག་རྫས་རྣམས་ཆིབས་དྲེལ་མཛད་རྫོང་བདའ་གྲུབ། །ཆིབས་སྒ་ཚུན་སྒྲོན་གྲུབ་འདུག་པ་ལ།
ངེད་འཁོར་བཅས་དང་སྐྱང་འདུར་བ་སོགས་སྤྱི་ལྡིང་བའི་ཁུངས་ཁ་ཅིག་ཡོད་པས་ཞུ་བ་བྱས་ཀྱང་ཆིབས་དྲེལ་ནི་སྒོར་མ་ཐུབ། ཞབས་དྲུང་ཉིད་དུའུ་ཐུག་མང་པོ་ཞུས་པས་ཐུགས་ལྷོད་ཙམ་གནང༌།
དམག་རྣམས་སྤེའུ་ཞིག་ལ་འཚང་ཞིང་འདུག་ནས། བདག་གིས་འདི་པ་ལ་གནྡེ་ཞིག་གནང་བ་ཞུ་ཞུས་ནས་ཛམ་ཛམ་མཛད་པས་གྱེས་ཙམ་བྱུང༌། དེ་ནུབ་བདག་སྣང་ཚུལ་དེ་དག་མཐོང་བས་སྟོད་འཚངས་ཁམས་ཆེན་པོ་ཞིག་འཆི་བ་ལ་ཐུག་པ་ཞིག་བྱུང་སྐབས་བདག་གི་བླ་མ་དེ་ཡིད་ལ་དྲན་པ་ཙམ་གྱིས་ནད་དེ་ལས་གྲོལ་མོད།
དེ་ནས་བཟུང་ཡུན་རིང་པོའི་བར་ནད་དེ་འཕྲལ་དུ་ལངས་ནས་ཞེ་སུན་ལ་ཉེན་ཆེ་བ་ཞིག་བྱུང༌། བདག་ཆེན་རིན་པོ་ཆེའི་གསུང་གིས་བདག་ལ་དོ་དམ་གྱིས་གསུངས་ལྟར་གང་ཤེས་ཀྱིས་ལབ་ལོབ་བྱས་པས་ཆིངས་འདྲ་

མོ་ཞིག་འགྲིག་སྐབས། ཞབས་དྲུང་རིན་པོ་ཆེ་བྱང་སྟག་ལུང་པས་གདན་འདྲེན་བྱུང་བ་ནས་དབུས་ལ་བྱོན། བདག་ལ་དབུ་ཞྭ་ཞིག་གནང༌། ངེད་ཚོ་མ་སླེབས་བར་ཡར་བྱོན། རེ་ཞིག་ཡ་ཚོར་ཐུགས་གཉེར་གཞུག་སྐྱོང་མཛད་པ་མ་གཏོགས།
བློས་བཏང་ན་ལེ་མི་ཡོད་བས་འབད་པ་མཛོད་གསུང་བ་སོགས་བསླབ་བྱ་མང་དུ་མཛད། སྤྱན་ཆབ་ཕྱུངས་ནས་ཐེགས། བླ་མ་དེའི་ཕྱགས་ཕྱིར་ཕྱིན་ན་བསམས་པ་ཀང་ཀང་བྱུང་ཞིང༌། ཕྱིན་ན་མཉེས་པའི་གསུང་མང་པོ་བྱོན་ཏེ།
བོ་དོང་ནས་གྲོལ་ཆ་མ་བྱུང་བ་ནས་བདག་ཚོ་སེམས་འཕྲེང་པོ་ཞིག་ལ་ཡར་ལོག །བོ་དོང་བོན་གནས་ཞེས་བྱ་བ་ན་དགོན་ཆུང་སྡོད་མཁན་ཙམ་མེད་པའི་བླ་བྲང་འདུ་ཁང་སྤྱིལ་ཆུང་སོགས་ཤོམས་ལ་སྡོད་སྤྲོ་བ་ཞིག་ཡོད་པ་དེར་མིང་ཐུབ་བསྟན་ཆོས་འཁོར་གླིང་དུ་བཏགས་ནས་བསྡད།
མངའ་ཞབས་ཀྱི་དྲག་པ་འདྲས་ཐུག་ཚུལ་ཡང་ཕུལ། རྒྱུན་པའི་ཐུག་ཚུལ་དང་དུས་ཇ་སོགས་སྡེ་པ་ནས་གནང༌། མ་རྒན་མོ་དེས་གྲྭ་པ་རྣམས་ལ་ཕོགས་ཁ་རེའང་གནང༌།
བདག་གིས་ཆེར་མི་ཤེས་ཀྱང་གྲ་མ་འཐོར་ན་ལེགས་པ་འདྲ་སྙམ་འཆད་ཉན་གྱི་ཁུངས་བྱས། སྤྱི་ཆོས་ལ་བཀའ་གདམས་གཞུང་དྲུག་དང༌། རིགས་གཏེར་རང་འགྲེལ་སོགས་ལུང་མང་པོ་བྱས།
བསྡུས་ར་ཆེ་ཆུང་ཐམས་ཅད་ངས་བཏང༌། སློབ་དཔོན་གནས་ཆུང་པ་བྱ་བ་བགྲོ་གླེང་བདེ་ལ་པྲ་ཆལ་བ་ཞིག་བདོག་པ་དེས་སོ་སོ་ལ་ཕར་ཚད་ཀྱི་ཐལ་འཕྲེང་སྤྱི་དོན་སོགས་བཏང༌། འཕྲལ་གྱི་སྒྲིགས་རྣམ་གཞག་ཐུབ་བསྟན་པ་སོར་བཞག་བྱས་བསྡད་པའི་

ཚེ། ས་དེ་གྲུབ་ཐོབ་འདར་ཕྱར་གྱིས་བོན་པོ་ཕུང་བར་བྱས་ས་ཡིན་པས་བོན་པོའྀ་མཆོད་རྟེན་དང་སྒྲུབ་ཁང་མང་པོ་ཡོད། བོན་སྐྱོང་མ་བྱ་བའི་གཞི་བདག་བདུད་མོ་ཤིན་ཏུ་ཐུ་བ་ཞིག་ཡོད་པས་དེར་དཔེ་མཚམས་བྱས་ཚད་ཚེ་ཡོང་གི་མེད་ཟེར་བྲེད་བྲེད་མོ་བྱེད།
འཚུབ་ཀྱང་ཤིན་ཏུ་འཚུབ་པས་ནམ་ལ་འབོད་པ་སོགས་དངོས་སུའང་ཆོ་འཕྲུལ་ཐོར་བུ་ཡོང་གི་འདུག་པ་ནས་གཞན་དུ་སྤོས་པས་དགའ་རུ་མི་འགྲོ་བཏུལ་དགོས་སྙམ།
གྲྭ་པ་ཐམས་ཅད་ལ་གཅོད་གདན་ཐོག་གཅིག་མའི་ཁྲིད་ཕོག །ང་རང་གིས་ཀྱང་དམིགས་པ་དྲག་པོ་མང་དུ་བཏང༌། བོན་སྐྱོང་མའི་སྤྱན་རྟེན་ཡིན་ཟེར་བའི་ན་ཐོག་ཆུང་ངུ་ཞིག་ཡོད་པར་མཚན་མོ་ཕྱིན་ཞིང་གཅོད་བྱས་པས་ཞག་ལྔ་ཙམ་ནས་ཇེ་འཇིགས་ཇེ་འཇིགས་ལ་སོང་ནས་མི་ཚུགས་པ་ཙམ་བྱུང༌།
ཆུ་ཁ་ན་མར་ཚོམ་ཚོམ་བྲད་པའི་ངུ་ཆོམས་ཀྱི་ཟེར་ལེན་ཐོས་པས་སྙིང་དོན་འགྲོ་བ་འདྲ་བ་ཡོང་བའང་བྱུང༌། ནུབ་ཅིག་དངོས་སུ་རྐང་པ་ནས་བྲུད་བྱུང་བ་ལ་གཅེས་འཛིན་གཏོང་བའི་ཁུངས་བྱས་བཞག་པས་བརྒྱལ་བ་སྐད་བྱུང་བ་ཡིན་ནམ་རེ་ཞིག་དྲན་རྒྱུ་མ་བྱུང༌།
ཆོ་ཆད་ནས་རྐང་པ་འཁྱགས་ནས་དྲན་པ་རྙེད་བྱུང་བ་ཞིང་ཤས་གསུམ་ཙམ་ཞིག་བྲུད་ནས་ཆུ་ཁར་སླབ་འདུག་པ་རྐང་པ་ཆུར་སོང་བར་འདུག
།དེ་གར་བསྡད་ནས་དགེ་སྦྱོར་བྱས་པས་བློ་བདེ་འབོལ་གྱིས་སོང༌། ཚར་ཚད་ཀྱང་ཡིད་ཆེས་པ་འགྲིག །འཚུབ་དང་ཆོ་འཕྲུལ་ཐམས་ཅད་རྒྱུན་ཆད་པ་ཞིག་བྱུང༌།
རང་སེམས་བདུད་དུ་ལངས་པ་མ་གཏོགས་པ། །ཕྱི་རོལ་བདུད་དུ་གྲུབ་བ་ཅི་ཡང་མེད། །དམ་ཆོས་

བདུད་ཀྱི་གཅོད་ཡུལ་བསྒོམས་པའི་ཚེ། །ཕྱི་ནང་བདུད་ཀྱི་དཔུང་དེ་དབྱིངས་སུ་ཡལ། །བདག་འཛིན་ཨ་འཐས་ཞེས་པའི་ཕུང་པོ་འདི། །བདག་གཞན་འགྲོ་བའི་གླུད་དུ་བྱིན་པའི་ཚེ། །བདག་དང་གཞན་དུ་འཛིན་པ་མ་གྲུབ་པས།
།བདག་མེད་འདི་ལ་འཁྱེར་མཁན་ངས་མ་རྙེད། །དེར་བླ་ཆེན་ཐུགས་རྗེ་ཅན་སྤྱན་དྲངས། ཆོས་ཆུང་བརྒྱ་རྩ་སོགས་དམ་པའི་ཆོས་བསམ་གྱིས་མི་ཁྱབ་པའི་སྐུ་དྲིན་ཐོབ་སྟེ། མདོར་ན་གླང་ལོ་ཟླ་བ་གསུམ་པ་ནས་དགུ་པའི་བར་བོན་གནས་དང་བླ་བྲང་དཀར་པོར་ཆོས་གཞི་བཏེག་ནས་བསླབ་གཉེར་འཕེལ་ཞིང་ཐམས་ཅད་ལ་བློ་བསྐྱེད་ཡང་ཆེན་པོ་བྱུང༌།
ལོ་དེའི་དབྱར་མཁན་ཆེན་ཐམས་ཅད་མཁྱེན་པའི་ཞབས་ལས་གསུང་གི་བདུད་རྩི་ཐོབ་པ་ཡིན་ནའང་འདིའི་ཚུལ་རྒྱས་པར་འོག་ཏུ་འབྱུང་ངོ༌།
དེ་ནས་ཐུབ་བསྟན་དུ་འདུག་པའི་ནུབ་ཅིག་ཉང་སྟོད་རྒྱལ་ཁང་དེ་རྨི་ལམ་དུ་གསལ་པོ་བྱུང༌། སྐོར་དགོས་པའི་ལྟས་འདྲའང་འདུག་པ་དང༌།
བདག་གི་བླ་མ་དེའི་གསུང་གིས་ངས་བོད་ན་ཡོད་པའི་སྦྱོར་དྲུག་ཐམས་ཅད་ཐོབ་པ་ཞིག་བྱ་སྙམ་པ་ལ་པཎ་ཆེན་ནགས་རིན་ལུགས་དེ་མ་ཐོབ། ད་ངས་ཞུ་མི་ཐུབ་ཁྱོད་ཀྱིས་ཐོབ་ན་དེ་གས་ཆོག་པས་འབྲུག་པ་ལ་ཞུས་ཤོག་གསུང་བ་ནས་དེ་ཐམས་ཅད་སྒོ་བསྟུན་སྟོན་བཙས་མ་མ་ཚར་ཙམ་ལ་ཉང་བར་རྩིས་ཀྱི་ལྷ་ཁང་བསྐོར་བ་ལ་ཕྱིན།
རིམ་གྱིས་གནས་དེར་སླེབ། ཨ་ཇོ་བརྟན་པའི་དྲུང་གིས་ནུ་བོ་དང་བྱིས་པ་ཡིན་སྙམ་པའི་བསྙས་པ་གཏན་ནས་མ་མཛད།
དཔེ་མེད་ཀྱི་བླ་ཆེན་ཁམས་པོ་ཆེ་ཕྱོགས་ནས་བྱོན་པ་ཞིག་ཡིན་པ་ཙམ་གྱིས་མཐོང་དང་བསྙེན་

བཀུར་དུས་ཁྱད་པར་བ་དང་ནར་མ་ཐམས་ཅད་དུ་དེ་ལས་སྐྱིད་པ་བྱེད་མ་མྱོང་བ་འདྲ་བ་སྐུ་དྲིན་བསྐྱངས། ལྷ་ཁང་རྣམས་སུའང་དཀར་མེ་སྙན་དར་སྟོབས་ཆེར་ཕུལ། སྨོན་ལམ་བཏབ། ཁྱད་པར་རྒྱ་ཕུབས་ཤར་ན་མགོན་པོ་འབུར་དོད་ཤིན་ཏུ་ངོ་འཚར་བ་ཞིག་བཞུགས་པའི་དྲུང་དུ་ཚོགས་གཏོར་རྒྱས་པ་ཕུལ་བའི་དུས་སྔ་རྟིང་དུ་སྐུ་དེ་ལ་མཐོ་ཚད་ཞུས་པས་ཇེ་ཆེ་ཇེ་ཆེ་ལ་སོང་བ་ཐམས་ཅད་ཀྱིས་མཐུན་གྲུབ་པའི་ངོ་མཚར་ཡང་བྱུང༌།
བཀའ་བརྒྱུད་བསྟན་པའི་བདག་པོ་ཁྱབ་བདག་འབྲུག་པ་གཅུང་སྨྱོན་མེ་ཏོག་ལ་ཕེབས་པ་དང་མཇལ། གཏུམ་པོ་རས་ཆུང་ལུགས་ཀྱི་རྡུལ་ཚོན་གྱི་དཀྱིལ་འཁོར་དུ་དབང་བཞི་རྫོགས་པ་དང༌། ཕག་མོ་ཁམས་གསུམ་མའི་བྱིན་རླབས་ལུང་དང་བཅས་པ།
པཎ་ཆེན་ལུགས་ཀྱི་སྦྱོར་དྲུག་རྒྱལ་དབང་རྗེའི་གསུང་ལ་ཇོ་བཟང་བདེ་ལེགས་པས་ཟིན་བྲིས་མཛད་པ་རྣམས་ཐོབ། ཞང་དབོན་ཐུགས་ཡིད་གཅིག་ཏུ་འདྲེས་པ་ལྟ་བུའི་དགྱེས་ཚོར་བརྩེ་སྐྱོང་མང་པོ་མཛད།
གྲུབ་ཐོབ་ཀྱི་འཁོར་ལོ་སྒྱུར་བ་ལྕེ་སྟོན་རིན་པོ་ཆེ་སྤྱན་དྲངས་ནས་ཕ་ཆོས་གཏུམ་ཆེན་དང༌། འཁོར་ལོ་ཆེན་པོའི་རྒྱ་བོད་ཀྱི་ཡི་གེ་རབ་ཏུ་མང་པོའི་ལུང་ཞུས། གྲྭ་པ་རྣམས་ཀྱིས་སྤྱི་བསོད་གྲོལ།
དགུན་ཆོས་འཛུགས་རན་ཟེར་འབོད་མི་བྱུང་བ་ནས་ལོག་འགྲོ་བར་བརྩམས་པས། ལྷ་མོ་དེ་འཕྲེང་བའི་རྣམ་པས་ཞོན་རྟ་སྡེ་པའི་ཆིབས་པ་དྲག་ཤོས་གསེར་བྱ་ཟེར་བ་ཞིག་ཡོད་པའང་གློ་བུར་དུ་འཆི་བ་ལ་ཐུག
།གཞན་ཡང་འཚུབ་ཁ་རེ་བྱུང་ནས་མཆོད་གཏོར་རྒྱ་ཆེར་ཕུལ། དཔེ་ཆ་དྲག་པ་ཞིག་གཏེ་བའི་ཚུལ་དུ་མགོན་ཁང་དུ་བཞག །ལོ་ཕྱི་མ་ལའང་ཡོང་བའི་

ཁས་ལེན་བྱས་པས་སྣང་བ་རང་སེམས་ཀྱི་རྟེན་འབྲེལ་གྱིས་ཕན་པར་བྱུང༌། ཕ་གིར་སྡོད་པའི་རིང་ལྷ་མོའི་གཏོར་ཁང་དུ་མཚམས་དམ་པོ་བྱས་མགོན་པོའི་བསྙེན་པ་ཁ་གསོ་དང༌། ལྷ་མོའི་གཞི་བསྙེན་ཅིག་བྱས་པ་ཡིད་ཆེས་པར་བྱུང༌།
མདོས་བསྐང་རྒྱས་པ་ཚར་གཅིག་ཀྱང་ཕུལ། ཉེ་བར་བརྟེན་ན་སླུ་མེད་ལྷ་འདི་ཡིས། །ཉེ་བར་བསྐུལ་ནས་གྲུབ་པའི་བསྟི་གནས་སུ། །ཉེ་བར་སླེབ་ཚེ་ཆོས་ལྡན་རྒྱལ་པོ་དེས། །ཉེ་བར་མཆོད་ཅིང་བཀུར་སྟི་ཕུད་དུད་མཛད།
།གྲུབ་པའི་སློབ་དཔོན་པདྨས་བྱིན་རླབས་ཤིང༌། །གྲུབ་བརྙེས་ལ་ཞྭའི་གདུང་གིས་བརྟེན་པའི་གཞི། །གྲུབ་པའི་གནས་འདིར་བདེ་སྐྱིད་དཔལ་འབྱོར་དང༌། །གྲུབ་དབང་གཉིས་ལས་གདམས་པའི་དཔལ་འབྱོར་ཐོབ།
།ཡ་མཚན་འབུར་དུ་དོད་པའི་བྲིས་སྐུའི་དྲུང༌། །དགེ་མཚན་གོང་འཕེལ་ཡོང་བའི་ངོ་མཚར་མཐོང༌། །དུས་མཚན་ལྷ་མོ་གནས་པའི་ཕོ་བྲང་དུ། །རྟགས་མཚན་གཞུང་དང་མཐུན་པའི་བསྙེན་པ་བྱས།
།དེ་ནས་བོ་དོང་དུ་ཕྱིར་འོངས། དེར་ཡང་སེར་སྦྲེང་གཞི་ལེན་སོགས་བཀུར་སྟི་ཕུད་དུད་ཕུན་སུམ་ཚོགས་པར་གནང༌། བདག་གི་བླ་མ་དམ་པ་དེ་ལས་ཐུགས་རྗེ་ཆེན་པོའི་དམར་ཁྲིད་སྦྱོར་རྩ་མའི་ཁྲིད་དང༌།
སྐྱེ་མེད་དོ་པའི་ལུགས་ཀྱི་གཅོད་ཁྲིད་ཅིག་ཞུས། སླར་བོ་དོང་བླ་བྲང་དཀར་པོར་ཕྱིན་དགུན་ཆོས་ཆོ་འཕྲུལ་གྱི་སྨོན་ལམ་སོགས་ཀྱང་སྲོལ་ཇི་ལྟ་བར་བྱས། བདག་གི་བསམ་པ་ལ་ང་རང་གིས་ཆོས་འདི་ཤེས་པ་ཞིག་དང་ཕན་ཐོགས་པ་རང་ཡོང་བ་མི་འདུག་ནའང༌།
འདི་འདྲ་བྱས་ནས་གྲྭ་པ་འདི་ཚོའི་གསེབ་ཏུ་ཡོན་

ཏན་ཅན་བསྟན་པ་ལ་ཕན་པ་འདྲའང་ཨེ་ཡོང༌། ཐ་ནའང་རེ་ཞིག་ཆོས་མགོ་ཐོན་འགྲོ་བ་འདུག་སྙམ་དད་དོས་བྱས། སྡེ་པ་ལ་ཞུས་ནས་བདག་ཆེན་རིན་པོ་ཆེ་བྱང་སྟག་ལུང་ན་བཞུགས་པའི་དྲུང་དུ་གདན་འདྲེན་པའི་བང་ཆེན་ཡང་ཡང་བཏང༌།
ལོ་བཅུ་དགུ་ལོན་པའི་སྟག་ལོ་ཟླ་བ་གསུམ་པ་ནས་ཟུག་འདི་ཡིན་མེད་པ་ལ་དྲན་མེད་དུ་ཡུན་རིང་པོ་བརྒྱལ་འགྲོ་བ་དེ་འདྲ་ཉིན་རེ་ལའང་ལན་ཁ་རེ་བྱས་པ་ཞིག་བྱུང་བ་ནས་བོ་དོང་རྫོང་དུ་ཤོག་གསུང་ནས་དེར་ཕྱིན་སྨན་པ་རྣམས་ལ་ནི་བྱེད་རྒྱུ་འདི་ཡིན་ཞིག་ཡེ་མི་འདུག
།བྱིང་བ་ཆེན་པོའི་འཕྲེང་ཡིན་པ་འདྲ་གསུངས། གེགས་སེལ་འདྲ་གནང་བྱུང་ནའང་ཕན་རྒྱུ་ཆེར་མ་བྱུང་བའི་ཁར་ཇེ་ལོད་ལ་བརྒྱལ་བ་དེ་སད་ཡོང་ཁར་སྟོད་འཚངས་འདྲ་བའི་ཟུག་ཆེན་པོ་བཟོད་གླགས་མེད་པ་ཡོང་བ་ལ་དེ་ཁའི་ངང་ནས་བརྒྱལ་འགྲོ་བ་ཉིན་རེའང་ལན་བཅོ་ལྔ་ཉི་ཤུ་ཙམ་ཡོང་གི་འདུག
།བརྒྱལ་བའི་ཚེ་ཟླ་བོ་རྣམས་ཀྱིས་རོལ་མོ་བྱས་རྣ་བའི་རྩར་ཏིང་ཤགས་བརྡུངས་པ་དང་རེ་ཞིག་ནས་དྲན་པ་རྙེད་ཡོང་བ་དེ་འདྲ་ཞིག་གིས་ཟླ་བ་དྲུག་མནར་བའི་མཐར་ནུབ་ཅིག་ཆུ་མེ་ལ་ཐྀམ་པའི་རྟགས་ཀྱང་བྱུང༌།
དྲུང་ཆེན་སེར་པོ་བས་རྩ་ལྟས་ནས་ཅང་མི་གསུང་བར་བདག་ལ་གཟིགས་ཏེ་ཤུགས་རིང་ཞིག་བཏོན་སྤྱན་ཆབ་ཕྱུངས་ནས་ཐེགས་སོང་མཚམས།
བདག་གི་བླ་མ་དེ་གདན་དྲངས་ཕེབས་ནས་མགོ་ལ་ཕྱག་བཞག་ནས་འམ་བུ་ལ་གཟིགས་ལ་ཐུགས་ལྷོད་དེ་བཞུགས་ཤིག་གསུངས་ཅུང་ཟད་ཐུགས་དམ་ལ་བཞུགས་ནས་ད་རྩ་ཞིག་གཟིགས་དང་གསུང་བ་ལ་རྩ་དང་དབུགས་གཉིས་ཆར་སོར་ཆུད་ནས་ཤི་ཚར་ཚར་བ་ལ་བླ་མ་དམ་པའི་ཐུགས་

རྗེས་བསོས་པ་མ་གཏོགས་ཐེངས་ཤིག་གི་བར་ལ་ཡབ་ཡུམ་དྲིན་ཅན་དེ་དག་གིས་དབུ་མཛད་པའི་མིང་སྲིང་གཉེན་བཤེས་ཐམས་ཅད་ཐུགས་ཁྲལ་ལ་གཏད། ཤ་སྡུག་འབུ་སྡུག་མནར་ཡུན་རིང་བའི་ཐག་ཆོད་པ་ཞིག་བྱུང་ནའང་དེའི་སང་དེ་ནས་ཇེ་བདེ་ལ་སོང་ནས་སིང་ངེ་དྲག
།དེའི་བར་ལ་སྡིག་པ་དག་པ་ཡིན་ནམ་ཕན་གནོད་བྱེད་པའི་ལྷ་འདྲེ་ཐམས་ཅད་ཐོགས་མེད་དུ་མཐོང་གི་འདུག །ནད་ཡུན་དེ་ཙམ་གྱི་བར་ལ་བདག་གི་ནུ་བོ་ནོར་བཟང་དྲུང་དེས་ཉིན་མི་དལ་མཚན་མི་གཉིད་སྐྱོ་དུབ་ངལ་བ་ཅུང་ཟད་ཀྱང་མེད་པར་ནད་གཡོག་མཛད་པས་དྲིན་ཆེ་བར་བདོག
།ལས་ངན་ཚབས་ཆེར་བསགས་པའི་རྒྱུ་བྱས་ཤིང༌། །རྐྱེན་ངན་དམ་ཉམས་ཁོར་ཡུག་བསྟེན་པའི་མཐུས།
།ནད་ངན་དེ་ཡིས་མནར་ཡུན་དེ་ཙམ་བྱས། །ཟུངས་ངན་འཆི་བདག་ཁ་རུ་ཡུད་ཀྱིས་ཆས། །མཁྱེན་ལྡན་སྨན་པའི་མཛད་དགོས་ཐམས་ཅད་ཟད། །བརྩེ་ལྡན་གཉེན་གྱི་ཚོགས་རྣམས་ཐུགས་ཁྲལ་ཀྱང༌། །ཚད་ལྡན་བླ་མའི་བྱིན་རླབས་གཅིག་པུ་ཡིས།
།སྐལ་ལྡན་ཁོ་བོ་མ་ཤི་ཚེ་ཐར་བྱུང༌། །ཡུན་རིང་དེ་ལ་ཉི ན་མཚན་ཁྱད་མེད་པར། །བརྩེ་བས་བསྐྱངས་པའི་དྲིན་ཅན་གཅུང་པོ་ཁྱོད། །བསོད་ནམས་འདི་ཡིས་བདུད་བཏུལ་ཆོས་འཁོར་བསྐོར།
།ཉོན་མོངས་ནད་ཆེན་གསོ་བར་གྱུར་ཅེས་སྨོན། །དེ་ནས་བླ་བྲང་དཀར་པོར་འདག་སྦྱར་བྱས། ཨོཾ་གསུམ་མ་བཞི་འབུམ་ཞིག་དང་གུར་གྱི་ཡི་གེ་བདུན་པ་འབྲུ་འབུམ་ཞིག་ཀྱང་བཟླས། ཁམས་བདེ་ཞིང་དགེ་སྦྱོར་ཀྱང་འཕེལ་བར་བྱུང༌།
དེ་གྲོལ་ནས་སླར་ཉང་སྟོད་ལ་ཕྱིན།

དཔལ་ལྷ་མོའི་གཏོར་ཁང་དུ་མཚམས་བསྡམས་ལྷ་མོའི་སྒྲུབ་བསྙེན་ཞིག་དང༌། ཚེ་སྒྲུབ་ཀྱི་བསྙེན་པ་རྟགས་ཐོན་པ་ཞིག་བྱས། རིན་ཆེན་སྒང་གི་རྫོང་འདེབས་པའི་ས་ཆོག་གིས་གསུང༌། དེ་ལ་དམིགས་ནས་གུར་གྱི་བསྙེན་པ་ཁ་གསོ་ཞིག་བྱས་པ་འདི་ཡན་ལ་ཡི་གེ་བདུན་པ་འབུམ་ཕྲག་བརྒྱ་དང་ཉི་ཤུ་ཙམ་སོང་གདའ།
དེར་ཉང་སྟོད་རྒྱལ་ཁང་ཆོས་སྡེའི་མཁན་པོ་གྱིས་གསུངས་ནས་བྱས། སྒྲུབ་མཆོད་དགའ་མོ་ཞིག་འདུག་པ་དེའི་མཁན་པོའི་དཀྱིལ་འཁོར་ཀྱེ་རྡོར་ཡིན་ཟེར་མན་ངག་ལུགས་ཀྱི་རྡུལ་ཚོན་དུ་སྒྲུབ་མཆོད་རྒྱས་པར་བྱས།
ཀླང་སྡེར་གྱི་མར་ཁལ་དུ་མ་བྱུང་བ་ཐམས་ཅད་རྒྱ་ཕུབ་ཤར་ནུབ་ཏུ་མར་མེར་ཕུལ། ཆོ་འཕྲུལ་དང་ཐུག་བྱུང་བས་མཚན་མོ་ཡུན་རིང་པོ་བསྐོར་
བ་དང་སྨོན་ལམ་ཞེ་དག་པ་ནས་བྱས། ཉའི་ཉིན་སྐྱ་སེར་ཤིན་ཏུ་མང་པོ་ཞིག་ལ་དབུ་མ་ལུགས་ཀྱི་སེམས་བསྐྱེད་རྒྱས་པ་ཞིག་བསྒྲུབས། སླར་ལྷ་མོའི་གཏོར་ཁང་དུ་མཚམས་བྱས་ནས་བདེ་མཆོག་ལཱུ་ཧི་པའི་བསྙེན་པ་ཞིག་བྱས།
དེ་ཕྱོགས་ཀྱི་བྲེལ་བ་ཕལ་ཆེར་ཆོད་ནས་ཡོས་ལོ་ལ་བོ་དོང་དུུ་སླེབ། དེར་བདག་གི་བླ་མ་དེའི་ཞལ་ནས་ད་ལོ་བསྙེན་རྫོགས་ཞིག་བྱས་པ་དྲག །བདག་ཆེན་རིན་པོ་ཆེ་སྤྱན་དྲངས་ནས་མཁན་པོ་ཞུས།
ངས་ལས་སློབ་བྱེད་གསུང་བ་ལ་བསླབ་གཉེར་འདི་མ་རྫོགས་རིང་བསྙེན་རྫོགས་ཐེན་ཙམ་བྱས་ན་ཇི་ལྟར་ཡོང༌། བྱེད་པར་ཤར་ན་རྗེ་བཙུན་ཆེན་པོས་རྗེ་ས་ཆེན་ལ་ཞུས་པ་བཞིན་བསྙེན་རྫོགས་ཀྱི་མཁན་པོ་ཐུབ་དབང་རང་བྱོན་བྱུང་ནའང༌།
རྗེ་ཉིད་ལ་ཞུ་བ་མིན་པ་གཞན་ལ་མི་འཚོལ་ཞུས་པས་སྤྱན་ཆབ་གནང་ཞིང་ཡུན་རིང་དུ་བཞད་ནས། བསྙེན་རྫོགས་དེ་

ད་ལོ་ག་ཅིས་ཀྱང་གྲུབ་ན་མ་གྲུབ་ན་མཛོད། དགོངས་པ་དེ་ཡིན་ན་ངས་མཁན་པོ་ལོས་བྱེད། ལས་སློབ་དེ་རིན་པོ་ཆེ་ཚར་པ་འོས་གསུང་པ་ལྟར་མཁན་ཆེན་ཐམས་ཅད་མཁྱེན་པའི་ཞལ་སྔ་ནས་སྤྱན་དྲངས། རང་ལོ་ཉི་ཤུ་ལོན་པ་མཛེས་བྱེད་ཀྱི་ལོ་ཆུ་སྟོད་ཟླ་བའི་ཚེས་བརྒྱད།
གྲིབ་ཚོད་རྐང་པ་གསུམ། ཉི་མ་གུང་ཚིག་མ་ཡོལ་ཙམ་ལ་བཀྲ་ཤིས་ཀྱི་གཙུག་ལག་ཁང་དཔལ་ལྡན་ལྕང་ལོ་ཅན་གྱི་ཕོ་བྲང་དུ་མཁན་པོ་དོན་གྱི་སླད་དུ་མཚན་ནས་སྨོས་ཏེ་གནས་བརྟན་ཆེན་པོ་ཀུན་དགའི་ཞབས་དང༌།
ལས་ཀྱི་སློབ་དཔོན་མཁན་ཆེན་ཐམས་ཅད་མཁྱེན་པ་ཚར་པའི་ཞལ་སྔ་ནས། གསང་སྟེ་སྟོན་པའི་སློབ་དཔོན་མངའ་རིས་བླ་ཆེན། གྲིབ་ཚོད་པ་མཁས་པའི་དབང་པོ་རྗེ་བཙུན་དབོན་རིན་པོ་ཆེ་ངག་དབང་བསྟན་པའི་རྡོ་རྗེ།
ཞུ་བ་པོ་སྡེ་སྣོད་འཛིན་པའི་གནས་བརྟན་སངས་རྒྱས་བཟང་པོ་དང་བཅས་པའི་དབུས་སུ་བསྙེན་པར་རྫོགས་པ་དགེ་སློང་གི་སྡོམ་པ་ལེགས་པར་ཐོབ་སྟེ།
འདི་ན་སངས་རྒྱས་བསྟན་པ་རིན་ཆེན་སྒྲོན། །འབར་བའི་སྣོད་ནི་དགེ་སློང་ཉིད་ཡིན་ལ། །བླ་མེད་སྔགས་ཀྱི་སྟོན་པ་རབ་མཆོག་ཀྱང༌། །དགེ་སློང་རྡོ་རྗེ་འཛིན་པ་ཉིད་དུ་གསུངས། །དེ་ལྟར་ཤེས་ནས་བསྟན་པ་མཐའ་དག་ལ།
།བཤད་དང་སྒྲུབ་པའི་བྱ་བ་ལྷུར་ལེན་ཕྱིར། །ཞུགས་ལ་ཡོངས་སུ་རྫོགས་པའི་སྡོམ་པ་མཆོག །བསོད་ནམས་བགོ་སྐལ་ཉིད་དུ་བདག་གིས་ཐོབ། །བདག་ཆེན་རིན་པོ་ཆེ་ཡང་དབུས་ནས་ཡར་ཕེབས་བྱུང་བ་ལྟར།
ངེད་ཅག་ཉང་སྟོད་དང་བོ་དོང་སྒྲགས་པའི་སློབ་གཉེར་བ་དྲུག་ཅུ་ཕྱིན་དང་བཅས་སླར་རྟ་ནག་

ལ་ཕྱིན། སྔོན་མའི་སློབ་དཔོན་དེས་གསང་ཡུམ་གྲངས་མེད་བསྟེན་པ་སོགས་ཕྱོགས་དུ་མ་ནས་མདོར་བསྟན་བྱུང་བས་ཅམ་སྟེ་བཞག །རྗེ་བཙུན་དབོན་རིན་པོ་ཆེ་སྤྱན་དྲངས༌། དབྱར་ཆོས་དང་པོའི་ཐོག་ནས་རིགས་འབྲིང་ལ་ཞུགས།
བདག་ཆེན་རིན་པོ་ཆེས་གསུང་ངག་རིན་པོ་ཆེ་ཞིག་འཛུགས་པ་གནང་བྱུང་བ་ལྟར་དགའ་བཞིན་དུ་ཞུས་ནའང་ཤིན་ཏུ་བསྡུས་པ་ཞིག་ལས་ནི་མ་བྱུང༌། འབད་པ་ཆེར་བྱས་ཐོས་བསམ་སྒོམ་པ་སྟབས་གཅིག་གི་ཁུངས་བྱས།
འཇམ་པའི་དབྱངས་དེས་རྒྱ་ཆེན་ཆོས་ཀྱི་བཅུད། །བཅུད་བཟང་ཉུང་ངུའི་ཚིག་གིས་བཟུངས་བའི་ཚེ། །ཚེ་རབས་སྔོན་ནས་བསགས་པའི་བག་ཆགས་ལས། །ལས་འདི་བདག་གི་ཡིན་སྙམ་དགའ་སྤྲོ་ཐོབ། །ཕྱོགས་དེར་ཕྱིན་པས་མདོ་སྡེ་འདི་ཡིན་མོད།
།སྙམ་ནས་དགའ་སྤྲོས་རྒྱུད་ཕྱུག་བ་སྤུ་ལངས། །དགོས་མེད་ཟར་ཟིར་དབང་དུ་མ་སོང་བར། །གང་གསུངས་དེ་ལ་དམིགས་པ་རྩེ་གཅིག་བསྒོམས། །སྟོན་དེའང་རྟ་ནག་ཉིད་དུ་བསྡད་ཀུན་མཁྱེན་རྟ་ནག་པས་མཛད་པའི་སྡེ་བདུན་རབ་གསལ་དང༌།
པཎ་ཆེན་ཀོང་པོས་མཛད་པའི་རྟགས་རིགས་བློ་རིགས་ལ་སྦམ་འཛིན་བྱས། སྔར་སོར་གནས་ཆུང་པ་དེས་སྐྱོན་ཅན་ཡིན་ཟེར་བའི་ཆད་དེ་ཆོད་དེ་མང་པོ་བསླབ་དུས་སྐྱོན་ད་ལྟའི་འདིས་ཆོག་པ་ཡོད།
།གསར་སློབ་ཡེ་དགོས་པ་མེད་སྙམ་མ་བཟུང༌། མཁས་པ་ཆེན་པོ་གཞུང་ལུགས་ཀྱི་གནད་དགོངས་པའི་དབོན་རིན་པོ་ཆེ་འདིས་གཞུང་གི་གོ་དོན་ལོངས་པ་མང་པོ་བསླབས་པ་རྣམས་འབད་པས་བཟུང༌།
ཁྱད་པར་ཚད་འབྲས་དེ་སྒོམ་ཕྱོགས་དང་མཐུན་པོ་ཞིག་འདུག་

པ་ནས་ནན་ཏན་བྱས་པས་དགའ་མོ་ཞིག་ཤེས། དགུན་ཆོས་དང་རྟིང་སོགས་ཀྱི་དུས། སྤྱན་ཡིན་པར་ཐལ། ལྷའི་སྤྱན་ཡིན་པའི་ཕྱིར་ཞེས་སོགས་ཚུལ་གསུམ་པ་ཅན་གྱི་རྟགས་ཚིག་ལ་སྐྱོན་ཅན་གྱི་ཐལ་འགྱུར་གཏོང་མཁན་སོགས་གོ་བ་མེད་པའི་སྐྱ་ཕྱེ་སྔོ་ཕྱེ་ཚོའི་ལན་ནི་མི་ཤེས།
གཞུང་ཚིག་རྟགས་བསལ་དུ་བཀོད་པའི་བགྲོ་གླེང་བྱེད་པ་ལ་རབ་འབྱམས་པ་ཆེན་པོ་དོན་ལྡན་ཚོའི་གྱ་པོ་ཕེར་བ་ཙམ་བྱུང༌། དེའང་སྒྲིགས་ལ་སྐྱུར་ཁར་བདག་ཕར་ཕྱིན་ལ་རྩ་སློབ་བྱེད་ཞུས་པས།
ཁྱོད་ཀྱི་ཤེས་རབ་ཀྱི་སྒྲ་ལ་སེམས་མ་བྱས་པས་མི་ཡོང་གསུངས་མགས་ན། གྲྭ་པ་རྣམས་ཀྱིས་རྒན་མོ་ཕར་ཕྱིན་བྱས་ན་འཕོངས་ཟེར་བཀག །ཚད་མ་མི་བྱེད་ཀ་མེད་བྱུང༌།
སེམས་ལ་དེ་ག་ཡིན་ཕར་ཕྱིན་བྱས་ན་འཕྲོ་ལ་མི་ལུས་པ་ཞིག་ཡོད་དེ་བསམ་པ་ཙམ་བྱུང་སྟེ། གཞུང་གི་དགོངས་པ་རྟོགས་པ་ཕར་ཞོག་གིས། ཚིག་གི་བརྡ་ཙམ་ཡང་མི་ཤེས་པའི། །རྡོ་བཅལ་སྒྲིགས་སོགས་ཟར་ཟིར་མང་པོ་འདི།
།ཡོན་ཏན་མིང་ཏུ་བཏགས་ཀྱང་སྐྱོན་དུ་གོ །མཆོད་བརྗོད་སྐབས་སུ་འབྲས་བུ་སྐུ་གསུམ་བསྟན། །ཡང་དག་རྟགས་ཀྱིས་རྒྱུ་འབྲས་གཏན་ལ་ཕབ། ཚད་འབྲས་སོགས་ཀྱིས་ཕྱི་དོན་བདེན་གྲུབ་བཀག
།སྔ་ཕྱི་མང་པོ་བདག་གཉིས་རྩད་ནས་ཕྱུང༌། །བསྟན་བཅོས་ཆེ་འདིས་ལམ་རིམ་ཟབ་མོ་བསྟན། །བསྟན་མོད་ཕྱིར་ལྟས་རྣམས་ཀྱིས་མཐོང་བ་མེད། །མེད་ངེས་དབྱངས་སུ་ལེན་པའི་རྡོ་བཅལ་སྒྲིགས། །སྒྲིག་པ་འདི་ལ་བསྟད་སོ་ཅི་འདུག་སོམས།
།ཁ་

ཅིག་ཀི་ཤར་དོས་དྲག་དྭགས་པོའི་མདའ་རྩེད་བཞིན། །རྐང་ལག་སོགས་འགྱུར་བྲོ་པའི་ས་བྲོ་བཞིན། །ཡར་མཆོང་མར་མཆོང་སྤྲེའུའི་ཟློས་གར་བཞིན། །སྔོན་བྱོན་མཁས་པས་འདི་འདྲ་ཨེ་མ་མཛད། །དྲིལ་བའི་ལོ་ངོ་ལྔའི་བར་མཚན་ཉིད་པའི་ཁུངས་ཡིན།
རྟ་ནག་རང་དུ་ནི་ཟླ་བ་ཧྲིལ་པོ་བཅུ་བཞི་ལས་མ་བསྡད། དེར་སྡོད་པའི་བར་གསུང་ཆོས་སྔ་ཕྱི་ཆོས་སྤྱོད། རིགས་ལུང༌། མང་ཇ་སོགས་ཐམས་ཅད་ལ་འཚོག་པའི་སྔོན་མ་གྱེས་པའི་རྟིང་མ་བྱས།
རས་ཆོད་དུ་ཨ་ཅང༌། ཆོས་ཁྲིམས་པ་ལ་ཞུ་བ་བྱས་པའི་བྲེལ་སྤྱོད་ཀྱང་མ་བྱས་པར་ཆོས་ར་རིགས་ལུང་ཐེངས་གཅིག་ཙམ་ཡང་གཅོག་མ་མྱོང༌། བདག་རང་ཨ་ཅང༌། ངེད་རང་གི་གྲྭ་རིགས་ཚུན་ལ་མཐའ་འདོམས་བྱས།ཆོས་སྡེའི་སྒྲིགས་ལ་གནོད་པ་ཅུང་ཟད་ཀྱང་མ་བྱས་པ་བླ་མ་དཀོན་མཆོག་གི་ཐུགས་ཀྱིས་མ་ཁྲེལ་བར་བྱས་པ་བཞིན་གཞི་བྱེས་ཀྱི་དགེ་འདུན་ཐམས་ཅད་ཀྱིའང་དགྱེས་ཚོར་དང༌།
བཟང་བཟང་གསུང་ཚིག་གི་གཏང་རག་དང༌།
མཐོང་ཆ་འཇོག་ཀྱང་ལྷག་པར་མཛད། ཚོགས་སུའང་གསུམ་གདན་སྙེས་འབོལ་དང་བཅས་པ་བཞུགས་ཁྲིའི་སྐུ་གཞོགས་གཡས་ན་ཡོད། གསོལ་ཇ་བ་ཟུར་ཁྱེར་དཀར་ཡོལ་དང་བཅས་པ་གསུང་ཆོས་ལའང་ཆོས་གདན་སོགས་དཔེ་མེད་ཀྱི་མཐོང༌།
བདག་ཆེན་རིན་པོ་ཆེས་ངེས་ཀྱི་དབོན་པོ་ཡིན་པས་གསུང་ནས་གནང་བ་སོགས་ཐུབ་བསྟན་པ་སྤྱི་སྒོས་ཀྱི་ཐད་དུ་ངེད་རང་ཡ་གིར་སྡོད་རིང་ལ་སྐུར་པ་ཞུ་རྒྱུ་ཡེ་མེད། སློབ་གཉེར་ནུས་ལ་ཤེས་རབ་ཆེ་ཁུངས་བཙུན་པས་གདན་སའི་འོས་ཡིན་ཟེར་

ཕལ་ཆེར་ལབ། ཞབས་དྲུང་རིན་པོ་ཆེས་ཀྱང་ཁྱོད་ཡོན་ཏན་མགྱོགས་པོ་སློབས། འོ་ཅག་ཙམ་སློང་ལ་འབྱོན་ནི་མི་དགོས། བགྲོ་གླེངས་སད་སུད་བདེ་མོ་མ་བྱུང་བས་བཟོད། གཞུང་གི་དོན་ནི་གོའི་འདུག པོ་ཏི་སྦྲེལ་ལས་གྲྭ་སྐོར་ཞིག་ཀྱང་གང་མགྱོགས་ཀྱིས།
ཞེ་སུན་ནེ་ཡོང་སྟེ་མཚན་ཉིད་བསླབས་པའི་མདོ་དོན་འདི་ག་མིན་པ་གཞན་ནི་འདི་ཡིན་ཆེར་མི་འདུག །གདན་སའང་བྱས་པ་དགའ་འམ་གསུང་པ་ལན་ཁ་རེ་ཕེབས་བྱུང་ནའང་ཐུགས་བརྩེ་བས་གསུངས་པའི་ལན་ཟློག་པར་མི་ནུས་པས།
སྐུ་དྲིན་ཆེ་སྟེ་བདག་གིས་མི་ཟིན་བསམ་ཟེར་བ་ཙམ་གཞུས། གཞན་སྔ་གོང་སྡེ་འཁྲུགས་ལངས་པའི་ནུབ་འཁོར་ལོས་སྒྱུར་བའི་རྒྱལ་སྲིད་ཀྱི་དཔལ་ཐོབ་ཀྱང་དགོན་པ་འདིར་ལོ་གསུམ་ལས་མི་སྡོད་པའི་དམ་བཅའ་བྱས་ཡོད་པ་དང༌།
མཚན་ཉིད་ཤེས་འཆད་ཉན་བྱེད་རྒྱུ་བྱུང་ན་ཆགས་སྡང་མེད་པར་དགོན་པ་རྒྱབ་བྱས་པས་ཆོག་སྙམ་པ་ཁོ་ན་མ་གཏོགས་གདན་སའི་འདོད་ཅི་ཡང་མ་བྱུང༌།
ཕྱིས་སུ་ཞབས་དྲུང་དེ་མི་བཞུགས་པའི་རྟིང་ལའང་སློབ་དཔོན་འབུམ་རམས་པས་འདིར་ཤོག་ཡོན་ཏན་སློབས་གདན་ས་གྱིས་ཟེར་ཡི་གེ་མང་པོ་བསྐུར་བྱུང་བའི་ལན་དུ། སྔོན་གྱི་སྨོན་ལམ་ལས་འཕྲོས་མཚམས་སྦྱར་བའི།
།སྣོད་ལྡན་སློབ་མ་ནམ་བྱུང་རྗེས་སུ་འཛིན། །སྣང་ཤས་དབང་གིས་མ་དད་མི་འདོད་བཞིན། །སློབ་འཁོར་སྡུད་པའི་ཤེས་འདོད་མི་བདོག་ལགས། །ཟེར་བ་བསྐུར་བས་ཁོང་ལ་འཕོག་ནས་ཡིག་འབྲེལ་ཀྱང་

བཅད་སོ་བསོད་པར་བྱུང་ངོ༌། །འབྲུག་ལོ་དཔྱིད་ཆོས་གྲོལ་ནས་བདག་ཆེན་རིན་པོ་ཆེ་རྩེ་གདོང་ལ་ཐེགས་པ་རིང་པོ་མ་ལོན་པར་ཞི་བར་གཤེགས། དེར་འདས་མ་འོངས་ད་ལྟར་གྱི་གཤིས་ཚུལ་གང་ལ་ལྟས་ཀྱང་ཡི་མུག་ལ་སྙིང་རླུང་ལྡང་པ་ཞིག་མིན་པ་མི་འདུག
།བདག་གི་བླ་མ་དེའང་གནས་སྐབས་འདི་ལྟ་བུའི་ཚུལ་ཞིག་སྟོན་པར་གོར་མ་ཆག །དེ་འདྲ་བ་མ་བྱུང་གི་བར་ཞབས་རྡུལ་བསྟེན་གསུང་ཆོས་ལྷག་མ་རྣམས་ཞུས་བྱས་ན་དགའ་བ་འདྲ་སྙམ།
ཡི་མུག་གི་འཕྲེང་བ་མང་པོ་སྤེལ་བའི་ཞུ་ཡིག་ཀྱང་ཕུལ། ཞལ་ངོ་སོ་སོ་ལའང་གསེད་བཀྲོལ་ཞུ་སྣ་འགྱོད་མེད་ཅིག་ཕུལ་ནའང༌། རྡོ་རྗེ་འཆང་ཆེན་པོ་ནས་བརྒྱུད་པའི་གསུང་ཆོས་ཕལ་ཆེར་ཆད་སྙིང་འདོད་པ་དང༌།ངེད་རང་ལ་བསོད་ནམས་ཀྱི་སྐལ་བ་དེ་ལས་མེད་གདའ་བས་ཡོན་མཆོད་ཐམས་ཅད་ཀྱིས་ལ་ལས་ཞི་བ།
ལ་ལས་དྲག་པོ། ལ་ལས་ངོ་ཚ་བཤེར་བའི་ཕྱག་དམ་མི་སྣ་དང་བཅས་གནང་ནས་དགོངས་པས་མ་ཁྲོལ།
དེར་ངེད་རང་གྲྭ་བ་དང་བཅས་པས་བདག་ཆེན་རིན་པོ་ཆེའི་གསོལ་འདེབས་ཀྱི་ཐོག་ཏུ་སྒེར་གྱི་མང་ཇ་གདན་ནོན་འགྱེད་བཅས་གྲྭ་པ་རྣམས་བསྡུས་ནས་མང་ཇ་སྐོལ། མེ་ཏོག་གི་ཆར་ཞག་མང་པོ་ཁ་བ་ལྟ་བུར་བབས།
ལས་རྒྱུ་འབྲས་ངོ་ཤེས་ཤིང་དད་པ་ཡོད་པའི་དགེ་འདུན་ཐམས་ཅད་ཀྱིས་ངུད་མོའི་སྒྲས་ས་གཡོ་བ་ཙམ་བྱུང༌། སློབ་དཔོན་བཀྲས་བརྟན་སོགས་དར་འཕྱར་དང་གཏང་རག་གཏོང་མཁན་ཡང་ཁ་རེ་འདུག །དེ་ལྟར་གསོལ་འདེབས་

གྲུབ་མཚམས། ཡང་ཞུ་ཡིག་ནན་ཆེར་འུ་ཐུག་དང་བཅས་པ་ཞིག་ཕུལ་བའི་ལན་དུ་ཡི་གེ་བསྐུར་བས་མི་གོ་ན་དངོས་སུ་བསླབ་བྱ་བྱེད། གྲྭ་པ་དང་ཆས་ཀ་དེར་ཞོག་ལས་ཁྱོད་རང་ཧྲུག་ཙམ་ཞིག་ཤོག་གསུངས་ནས་བོ་དོང་དུ་སླེབས།
བླ་མ་དམ་པ་དེ་དང་མཇལ། ད་གང་ལའང་སྙིང་པོ་མི་འདུག་པས་ཚེ་ཕྱི་མ་ལ་ཕན་པའི་ཆོས་ཤིག་ཞུ་དགོས་འདུག་ཟེར་བ་ཞུས་ནའང་ཞལ་ངོ་ཚོས་ཕུག་རྡོ་རྒྱབ་ཚར་འདུག་པ་དང༌། གསུང་ཆོས་ཀྱང་རྫོགས་པར་ནི་གནང་མི་ཐུབ་པ་འདུག་དགོངས་པ་འདྲ།
བླ་མ་གཤེགས་རྗེས་དགོན་པ་བོར་བས་ཅི་ཡོང༌། ཕར་རྒྱུག་ལས་སློབ་གཉེར་གྱི་འཕྲོ་གྱིས་ཞེས་དང༌། བླ་མ་གཤེགས་བསྟན་པ་ཉམས་དམའ་བའི་སྐབས་སུ་ཀ་བསྟན་པའི་ཁུར་འཁྱེར་དགོས་པ་ཡིན་གསུང་ནས་དགོངས་པས་མ་ཁྲོལ་ཞིང༌།
ཞལ་ངོ་རྣམས་ཀྱིའང་བླ་མའི་བཀའ་བཅག་པའི་ཐུགས་དམ་གྱིས་གྲུལ་ཅི་བཏུབ་སོགས་འདྲ་འདྲ་མང་པོའི་བཀའ་བཀོད་ནན་ཆགས་པ་མཛད་དེ་ཟླ་ཕྱེད་ཙམ་ལས་མ་འགོར་བར་ཕྱིར་བརྫངས།
འགྲོ་ཁར་བདག་གི་བླ་མ་དེ་དང་འབྲལ་མི་ཕོད་པ་ཙམ་གྱི་སྡུག་བསྔལ་ཆེན་པོ་བྱུང༌། ཕྱི་ཕྱག་ཕུལ་གདུངས་བའི་མཆི་མ་ཆར་དུ་བབས། སྐད་ཀྱིས་བརྣངས་པ་ཙམ་དུ་ངུས་པས་མ་བཤུམ་པར་འདིར་བྱོན།
ངས་བྱིན་རླབས་བྱས་ཀྱི་གསུང་ནས་བྱིན་རླབས་བཀའ་བསྒོ་རྒྱས་པོ་ཞིག་མཛད། ང་ལའང་སོམས་ལས་ཐོས་བསམ་སྒོམ་གསུམ་ལ་གཡེལ་བ་མ་བྱེད་གསུང༌། བདུད་རྩི་

རིལ་བུ་བདུན་གནང༌། སྒོ་ནང་དུ་སླེབས་ནས་ཡར་ལོག་སྟེ་དུས་དང་གནས་སྐབས་ཐམས་ཅད་དུ་སྐྱབས་མགོན་རེ་ས་གཞན་མི་བདོག་པས་ཐུགས་རྗེས་གཟིགས་དགོས་ཞུས་པས། ཞལ་འཛུམ་མཛད་དེ་ཐུགས་རྗེས་ལོས་གཟིགས། ངས་དུས་ཐམས་ཅད་དུ་ཁྱོད་མ་བརྗེད་པ་བྱེད་ཀྱི་ཡོད་གསུངས་ཏེ་གསུང་གི་ཐ་མ་ཐོས་པ་འདི་ཡིན།
དེ་ནས་སེམས་འཕྲེང་བཞིན་དུ་ཕྱིར་ཕྱིན་ནས་དེ་ནུབ་དར་སྡིངས་སུ་བསྡད། སེམས་ཧད་དེ་བ་ཞིག་མིན་པ་འདི་ཡིན་ཞིག་མི་འདུག
།རིམ་བཞིན་རྟ་ནག་ཏུ་སླེབས། རྗེ་བཙུན་དབོན་རིན་པོ་ཆེས་གསུང་ཆོས་ཐུན་གཉིས་མ་གསུངས། ངེད་རང་དཔོན་སློབ་ཚོས་སློབ་གཉེར་འཕེལ་པོ་ཡོད་པའི་ཟླ་ཕྱེད་ཅུང་མ་སོང་པ་ལས་བདག་གི་བླ་མ་རྡོ་རྗེ་འཆང་ཆེན་པོ་དེ་ཞི་བར་གཤེགས་ཚར་འདུག་ནའང་སྙུང་གི་ཡོད་ཟེར་བའི་བང་ཆེན་སླེབ་འཕྲལ་མཇལ་བ་ཨེ་སྲིད་སྙམ་རྟ་ནག་ནས་ཉི་མ་ཕྱེད་ཡོལ་ལ་ཡོངས་པས་ལ་རྩེར་ཉི་མ་རྒས་ཙམ་ལ་སླེབ།
ན་རྫབ་ཀྱི་གསབ་ལ་འགྲེལ་ཞིང་བོག་ཞིང་ཡོངས།
དར་སྡིངས། ཀོག་ཆུང་མའི་གྲུ་ཁ་སོགས་ན་ཐབ་འཛིན་པ་རིམ་བཞིན་འཇོག་པ་མཛད་འདུག་ནའང་ངེད་རྣམས་མཚན་འགྲིམས་བྱས་པས་ཚོར་མཁན་ནི་སུ་ཡང་མ་བྱུང༌། མཚན་ལ་ཀོ་བ་འདོན་རྩིས་ཀྱིས་མགྱོགས་པར་ཡོངས་པས་གཞོང་གོང་བྱ་བའི་ལུང་སྟོང་ཞིག་ཏུ་མཚན་སྔ་ཕྱེད་ཙམ་ལ་སླེབས་གང་ཙམ་ཕྱིན་ཀྱང་དེ་ཁར་འཁོར་ནས་ཐོར་ཆ་ཙམ་ཞིག་ལམ་སྒོར།
དེ་དུས་ནི་ཡི་མུག་ལ་བྱ་ཐབས་མེད་པ་བྱུང༌།

ཕྱིས་བསམས་པས་དེར་མ་འགོར་ན་དབྱར་གཙང་རྒྱས་པའི་ཆུ་ལ་མཚན་ཀོ་བཏང༌། །གང་ལའང་ལྟ་རྒྱུ་མེད་པ་ཞིག་ཡོང་བ་འདུག་པས་བླ་མ་དམ་པ་དེའི་ཐུགས་རྗེས་སྐྱབས་པར་འདུག །འཇིགས་སྐྲག་རིངས་པར་ཆས་པའི་བུ་རུལ་བདག
།འཇིགས་བཅས་ཆུ་བོའི་འཇིངས་སུ་ཤོར་དོགས་ནས། །འཇིགས་མེད་བླ་མ་དེ་ཡིས་གནས་དེར་སྒོར། །འཇིགས་རུང་ཆུ་བོའི་འཇིགས་ལས་དེ་རིང་སྐྱབས། །སྐྱབས་ཁྱེད་སླུ་མེད་ལགས་ཞེས་འདིས་ཀྱང་མཚོན།
།མཚོན་མོད་སྐལ་ངན་ཕལ་གྱིས་ཇི་ལྟར་གོ །གོ་ཡང་དད་པ་མེད་པ་དེ་བས་མང༌། །མང་པོའི་ཁྲོད་ན་ཤེས་ལྡན་ཉིན་སྐར་ཙམ། །ཀ་སྦུག་སོགས་ཀྱི་ཞིང་ཚིགས་ཚེར་མས་ལྟབས་པའི་བར་ཡུར་པོ་སྐེ་ནུབ་པ་ཙམ་ཆུས་གང་བ་མང་པོ་སྒྲོལ་བའི་ཚེ།
བཀྲ་ཤིས་སྒང་པ་དཔལ་འབྱོར་ཟེར་བའི་མི་གཞོན་ཧུར་ཐག་ཅིག་ཡོད་པ་དེ་དང༌།བློ་བཟང་གིས་ལམ་བཅགས་སྲོག་འཚོར་ལ་ཁད་བཞིན་དུ་ལམ་སྣ་བྱས་ཕྱིན་པས་ངེད་རྣམས་བདེ་བར་ཆུ་ཁར་ནམ་ཟི་ལ་སླེབ།
ཆུ་མཐོང་བས་ཐམས་ཅད་སེམས་ཁོངས་སུ་ཆུད་ཀྱང་ཉེས་མེད་དུ་ཐོན་ཏེ་ཚེས་གཅིག་གི་ཉི་རྩེ་ལ་རྫོང་དུ་སླེབ། སྣང་ཚུལ་མཐོང་དུས་ཁ་སིང་ང་རང་གིས་ཐབ་བཞོག་གང་ལའང་མ་འཛེམས་པར་འོངས་པ་དེས་མཇལ་ཐུབ་ཙམ་བྱུང་འདུག་སྙམ་པ་ཤར་མོད།
ངེད་བྱིས་པར་སོང་བས་ཁྱེད་ཀྱི་དེ་ཨེ་ཐོ་བྱུང་ཟེར་མཁན་ཙམ་ཡང་མི་གདའ། དགུང་ཞག་གི་བར་དུས་འཁོར་ཡོངས་རྫོགས་དང་བདེ་མཆོག་ལླུ་ཧི་པའི་སྒྲུབ་མཆོད་

བྱས། སྐུ་གདུང་རིན་པོ་ཆེའི་དྲུང་དུ་རྒྱ་དྲིལ། རྒྱ་ཆོལ། ཧོང་ཏིང་བདུན་ཆ། མཆོད་རྔ། དཀར་དུང༌། དབུ་ཐོག་ཏུ་བླ་བྲེ། ན་བཟའ་རྟེན་ཁེབས་གཅིག་རྣམས་ཕུལ། དེ་ནས་ཟླ་བ་བཅུ་པའི་ནང་དུ་ངེད་ཀྱི་བླ་མ་གྲོངས་པ་ཁོའི་མཐུ་ཡིན་ཟེར།
ལྷ་ས་རྫོང་པས་ཚག་པོ་ལྔ་དྲུག་དང་བཅས་པའི་ཚོགས་འཁོར་དར་འཕྱར་བྱེད་ཀྱི་ཟེར་ཐོས་པས་ངའི་བླ་མ་བདེ་བ་ནས་བདེ་བར་གཤེགས་པ་ལ་གཏམ་འདི་དང་བྱེད་པ་འདི་ཤིན་ཏུ་མ་འོས་སྙམ།
བླ་ཆེན་ཐུགས་རྗེ་ཅན་དང་ངེད་དཔོན་སློབ་ཀྱི་མཚམས་བསྡམས། བླ་ཆེན་རིན་པོ་ཆེས་འཇིགས་བྱེད་ཀྱི་ཐུགས་དམ་དྲུག་ཅུ་པ་མདོར་བསྡུས་ཏེ་ནུབ་རེ་བཞིན་མཛད་ཀྱི་འདུག་པས་ཞག་བདུན་ཙམ་ནས་རྟགས་བྱུང་གསུང་བ་ལྟར།
ཁོའི་མཐུ་པ་སྔགས་འཆང་རིན་རྡོར་བ་ཁའུའི་སྦོ་ལོག་གིས་ཚིག་ནས་ཤི །བདག་གིས་བྲག་རྫོང་མའི་ཟློག་བསད་ཀྱི་འཁོར་ལོ་ཁོ་ན་གནད་དུ་བསྣུན་པས། ཟླ་བ་གཅིག་ནས་ནུབ་ཅིག་དྲེད་ཡིན་སྙམ་པའི་སེམས་ཅན་འཇིགས་པ་ཞིག་མཆོངས་བྱུང་བ་བདག་གིས་མགོ་ནས་མནན་བརྡུངས་པས།
དེ་ཤི་སོང་ཙ་ན་འཁྲིས་དེར་མགོན་པོའི་གཏོར་མ་རྒྱས་པ་ཞིག་བཤམས་འདུག་པ་ལ་ཁྲག་གི་རྒྱུན་ཡུར་ཆུ་ཙམ་འབབ་ཀྱི་འདུག
།དེའི་མདུན་ན་མགོ་བོ་ནི་མི་འདུག་ཤ་ཚག་པོ་བུབས་འདྲ་བའི་གསར་པ་བསད་མ་ཐག་ཁྲིག་ཁྲིག་འདར་བཞིན་པ་ཞིག་འདུག་པ་ན་མི་མང་པོས་ཁྱོད་བཙུན་པ་བྱས་ནས་སེམས་ཅན་གསོད་མཁན་ཡོང་ངམ་ཟེར་བཞད་གད་བྱེད་པའི་རྨི་ལམ་གསལ་པོ་ཞིག་བྱུང༌།
གཉིད་སད་ནས་

ཀྱང་ནང་ཐམས་ཅད་ཁྲག་དྲིས་ཁེངས་གདའ། རྨི་ལམ་དེ་བྱུང་ནས་ཟླ་བ་མ་འགྱངས་པ་ལ་ལྷ་ས་རྫོང་པའི་དཔོན་པོ་ཕྱོགས་ལས་ཟེར་བ་དེ་ཕོ་ལོག་སྒང་ཚལ་གྱིས་བཏབ་ནས་གདུངས་པའི་སྐད་ངན་འདོན་བཞིན་དུ་ཞག་གཅིག་ལ་ཤི
།ལོ་ཕྱི་མའི་ཟླ་བ་དྲུག་པའི་ནང་དུ་མི་ཁ་ཅིག་གིས་ཕ་ཞིག་ཁྲིད་བྱུང་ནས་ཤ་དགོས་ཟེར་བ་དེ་ནི་འདི་ཡིན་ཟེར་ངའི་འཁྲིས་དེར་བསད་སོང་བ་ཞིག་བྱུང་བའི་འཕྲལ་དུ་ཁོའི་ཆུང་མ་ཞིག་ཤི་སོང་ཞིང༌།
དེ་དུས་ཀྱི་མཐུ་བྱེད་པོ་ཀོ་ཆག་པ་བྱ་བའི་སྔགས་པ་མི་དྲུག་ཙམ་ཡང་གྲི་ཁ་ཁོ་ན་རུ་སོང་ནས་རྐང་སྟོངས་ཏེ་མི་བདོག །བསྟན་ལ་སྡང་བ་འདི་དག་མི་སྒྲོལ་ན། །བསྟན་སྲུང་བསྙེན་ཅིང་བསྒྲུབས་ནས་ཅི་ཞིག་བྱེད།
།བསྟན་དང་བླ་མའི་ཆེད་དུ་བྱས་པ་ཡིས། །བསྟན་སྲུང་དབང་པོས་མྱུར་མགྱོགས་མཐུ་རྩལ་བསྟན། །བསྟན་དགྲ་སུ་བྱུང་ད་དུང་སྒྲོལ་བྱེད་མོད། །མོད་ལ་བདེ་ཆེན་ཞིང་དུ་མངོན་འཚང་རྒྱ། །རྒྱ་ཆེན་རྒྱུད་ལས་གསུངས་པའི་མན་ངག་ཀུན།
།ཀུན་གྱིས་ཤེས་ན་ས་སྟེང་བསྲེགས་ཀྱི་དོགས། །མདོར་ན་དེ་ཡན་ཆད་ནི་བདག་གི་བླ་མ་རྡོ་རྗེ་འཆང་ཆེན་པོ་དེས་སྐུ་དྲིན་ཁོ་ནས་བདེ་བར་འཚོ་བའི་སྐབས་སོ།
།དེ་ནས་བསམས་པས་བདག་གི་བླ་མ་དེ་ལས་གསུང་ངག་རིན་པོ་ཆེ་ཞིག་ཐོབ་ཀྱང་བྱིས་པར་སོང་བ་སྙན་བརྒྱུད་བཞི་ལྡན་ཞིག་མ་བྱུང་བ་འདུག །གཞན་སྙིང་པོར་གྱུར་པའི་གདམས་པ་ནི་ཆེར་མ་ཐོབ་ད་ནི་བླ་མ་དེའི་ཚབ་མཁན་ཆེན་ཐམས་ཅད་མཁྱེན་པ་ལ་ཞུ་སྙམ་པ་

ཐུན་མོང་མིན་པར་ཤར་ཏེ། འདིའི་ཚུལ་ཞིབ་བར་བཤད་ན་སྔར་སྨོས་པ་ལྟར་བྱིན་པའི་དུས་ཀྱང་རྗེ་ཉིད་ཀྱིས་རྟེན་འབྲེལ་བསྒྲིག་པ་གནང་བ་དང༌། ངེད་རང་ཡང་ཤིན་ཏུ་དད་པ་ཞིག་བྱུང་ནས། གླང་ལོ་རིན་པོ་ཆེ་དྲུང་བདག་གི་བླ་མ་དེ་མཇལ་བ་དང་རོང་ཕྱོགས་ལ་ཕེབས་པ་སྒོ་བསྟུན་བོ་དོང་དུ་ཕེབས་བྱུང་སྐབས་གསུང་ཆོས་ཞུས་ཆོག་པའི་ཞུ་བ་ཞལ་ངོ་རྣམས་ལ་ཞུས་པས་དགྱེས་བཞིན་དུ་གྲོལ་མོད།
འོན་ཀྱང་རང་རེའི་བྱེད་པའི་དཀྱུས་ཡིན་པས་ཞབས་དྲུང་དུ་བརྟག་པ་ཞིག་ཞུས་གསུངས་ནས་ཞུས་པས་ཀྱང་ཤིན་ཏུ་བཟང་བར་བབས།
བདག་རང་གིས་ནན་གྱིས་ཞུས་ཀྱང༌། བླ་མའི་སློབ་མ་སློབ་མར་མིན་གསུངས་ནས་ཞལ་གྱིས་མ་བཞེད་པའི་ཚེ།
རྗེ་བཙུན་རྡོ་རྗེ་འཆང་གིས་བཀའ་ལུང་ནན་གྱིས་གནང༌། བླ་མའི་སློབ་མ་སློབ་མར་མིན། །ཟེར་བའང་བདོག་སྟེ། བླ་མ་མཉེས་བྱེད་གང་ཡིན་བྱའང་ཟེར་བ་མི་བདོག་ལགས་སམ་ཅིས་ཀྱང་གནང་མཛོད་གསུང་བ་ལ།
གནས་གསར་བ་མི་མིན་ཟེར་བ་བདེན་པར་འདུག །བླ་མ་ལ་ཐེལ་འབེབས་སོགས་སྔར་མེད་ཀྱི་སྲོལ་བཙུགས་གསུང་སྐུ་རྩེད་དང་བཅས་ཞལ་གྱིས་བཞེས། ཐོག་མར་སྒྲོམ་དཀར་གྱི་ཚེ་ཁྲིད་ཟླ་བའི་ཆུ་རྒྱུན་འོད་ཟེར་དྲུག་བསྒྲག་གི་རྗེས་གནང༌།
ཆག་ལོའི་ལུགས་ཀྱི་ཚེ་དཔག་མེད་དཀར་པོ། དབྱངས་ཅན་མ་དཀར་མོ་སྟེ་དཀར་ལྷ་གསུམ་གྱི་སྒོ་ཕྱེ་ནས་ཞག་དྲུག་གི་རིང་ལ་བྱིན་རླབས་རྗེས་གནང་ཉི་ཤུ་རྩ་དྲུག་ལུང་མང་པོ་དང་བཅས་པ་ཐོབ།
དེའི་སྐབས་འཕྲོས་ཤིག་ལ་ཁྱོད་ཚོ་ང་ལ་ཆོས་ཞུས་ན་ཟེར་བརྟག་པ་

བྱས་པ་ཨེ་ཡིན་གསུང་བ་ལ། ངེད་རང་ཡབ་སྲས་མ་གཏོགས་སུ་ལའང་རྒྱུས་ནི་མེད་ཅི་ཡིན་སྙམ་འཇིགས་ཞུམ་པ་ཞིག་བྱུང༌། ངེད་རང་ཚོ་གང་བྱེད་ཀྱང་བརྟག་པ་ཞུས་ནས་བྱེད་པའི་དཀྱུས་ཤིག་གདའ་བས་བརྟག་པ་ཞུས་ལགས་ཞུས་པས།
བཟང་པོ་བྱུང་ངམ་གསུང༌། ཤིན་ཏུ་བཟང་གི་གདའ་ཞུས་པས་བཞད་ཅིག་མཛད་དེ། ངེད་ཀྱི་རྨི་ལམ་དུ་ང་རང་གི་ཕ་ཡིན་སྙམ་པ་ཞིག་ནས་གནས་གསར་པའི་ཆོས་རྗེ་འདི་ཁྱེད་ལ་ཆོས་ཞུ་ཟེར་བརྟག་པ་བྱེད་ཀྱི་འདུག་ཆུག་པ་བྱེད་དམ།
མི་ཆུག་པ་བྱེད་གསུང་གི་འདུག་པ་ལ་བསྟན་པ་ལ་ཕན་ན་ནི་ཆུག་པ་མཛོད། མི་ཕན་ན་ནི་མི་ཆུག་པ་མཛོད་ཞུས་ཏེ་བསྟན་པ་ལ་ཕན་པ་ཡིན་ནམ་ཆུག་འདུག་པ་གསུང་བས་དགའ་བ་དང་བྲེད་པ་ལྷན་ཅིག་པ་བྱུང༌།
རྡོ་རྗེ་འཆང་ལ་བཞུགས་པ་རྣམས། ཞབས་དྲུང་ཉིད་དུ་གང་ཐོབ་ཐོབ་གྱིས། དེར་མི་བཞུགས་པའི་ས་སྟོངས་ངས་འགེངས་པ་ཡིན་མོད་གསུང་ནས། གྲོལ་ཁར་དཔལ་མགོན་དཀར་པོ་ཚེ་འཕེལ་གྱི་ཚེ་དབང་ཐུན་མོང་མིན་པ་དེ་ལེགས་པར་གནང༌།
ཡོས་ལོ་བསྙེན་རྫོགས་ཀྱི་ལས་སློབ་ལ་གདན་དྲང་པའི་དུས། གུར་གྱི་མགོན་པོའི་དབང་ལྔ་པོ་རྡུལ་ཚོན་གྱི་དཀྱིལ་འཁོར་དུ་ཞུས་ཤིང༌། ཁྱད་པར་སྲུང་འཁོར་བྲག་རྫོང་མ་སྙན་བརྒྱུད་ཐུན་མོང་མིན་པའི་ཁྲིད་ཉམས་ཁྲིད་ཡིད་ཆེས་པར་ཞུས།
བདག་གི་ཤེས་རབ་དང་འདུན་པ་ལ་མཉེས་པའི་གསུང་ཡང་བྱོན། འབྲུག་ལོ་བདག་གི་བླ་མ་རྡོ་རྗེ་འཆང་དེའི་སྐུ་གདུང་རིན་པོ་ཆེ་མཇལ་བ་ལ་ཕེབས་བྱུང་སྐབས།
ད་ང་

ཡང་གང་བྱེད་མི་ཤེས་པས་མགོན་པོ་དམར་པོ་སྐོར་གསུམ་སོགས་ཁག་ཆེ་བ་འདི་རྣམས་མྱུར་དུ་གསན་པ་དྲག །འདི་པ་ཇི་ལྟ་བ་ཤེས་མཁན་ད་གཞན་ཡེ་མི་བདོག་གསུང་བ་སོགས་ཐུགས་བརྩེ་བས་དགོངས་པའི་བཀའ་ལུང་བསླབ་བྱ་མང་དུ་གནང་བས་སེམས་ངལ་གསོས།
ཞབས་དྲུང་རིག་འཛིན་ཆེན་པོའི་ཞོར་ལ་དཀར་བདུད་སོགས་རྗེས་གནང་ཁ་ཅིག་ཀྱང་ཐོབ། དེར་འཕྲལ་དུ་སྤྱན་འདྲེན་པའི་རྩིས་ཀྱི་དུས་བསྒྲིགས་ཞུས་ནའང༌། ངོ་བོ་ནི་ཆོས་བསྒུགས་བྱེད་དུ་འཇུག་པར་འདུག
།ལྟར་སྣང་ཐུགས་བྲེལ་གློ་བུར་བ་འདྲས་གཡེངས་པའི་ཁུངས་མཛད། སྔར་གྱི་དུས་ཚེས་ལས་ཟླ་བ་གསུམ་ཙམ་འགྱངས། དེའི་བར་ལ་གོང་དུ་སྨོས་པའི་མཚམས་དེ་བྱས། དེ་གྲོལ་འཚམས་བླ་ཆེན་ཐུགས་རྗེ་ཅན་གྱི་དྲུང་དུ་གསར་མའི་རྒྱུད་འབུམ་ཕལ་ཆེ་བའི་ལུང་ཞུས།
འདར་ཞབས་དྲུང་དུ་གདན་འདྲེན་རྟིང་བསྐུལ་ཡང་ཡང་ཕུལ་བའི་རྟིང་མ་ལ། དཔལ་བདག་ཆེན་ཆོས་རྗེའི་སྐུ་ཡི་དབོན།
།ཞེས་སོགས་བསྔགས་བརྗོད་ཁ་ཅིག་གི་མཐར། ས་དབུས་གཙང་ཁམས་གསུམ་གྱི་སྨན་ལྗོངས་ན། །ཆོས་ཟབ་མོ་འདོད་པ་མང་ན་ཡང༌། །ངས་རྡལ་པོར་གཏད་པ་ཁྱེད་ཉིད་ཙམ། །ཕ་རྡོ་རིང་པའི་བསྟན་པ་འཛིན་དུ་རེ། །ཞེས་སོགས་ཀྱི་གསུང་བཟང་པོ་དང་བཅས་དུས་ངེས་གནང་བྱུང་བའི་ཐོག་ཏུ་སྤྱན་དྲངས།
རང་ལོ་ཉེར་གཅིག་ལོན་པ་འབྲུག་ལོ་ལ་ཟླ་བ་བཅུ་གཉིས་པའི་ཚེས་བཞི་ལ་ཕེབས། དེ་ནུབ་ནས་གསུང་ཆོས་བཙུགས་ཏེ། མགོན་པོ་ཆེ་ཆུང་དམར་པོ་སྐོར་གསུམ་ཆ་ལག་དང་བཅས་པའི་རྗེས་གནང་ཡིག་

ལུང་རྫོགས་པ། མན་ངག་ཕལ་ཆེར་དང་བཅས་པ་གནང་བའི་ཉིན་རེ་ཆོས་ཐུན་གཉིས་གཉིས། འཆམས་དབྱངས་ཀྱི་བསླབ་སྦྱངས་སོགས་དཔྱིས་ཕྱིན་པར་ཐུགས་ལ་བཏགས་ཏེ། མཚན་སྔ་ཕྱེད་ཙམ་དབྱངས་བསླབས། དེ་ནས་སྒོམ་ཐུན་ཡོད་ཙམ་དང་གཏོར་བསྔོས་སོགས་བྱས།
དེ་ནས་མར་མེའི་འོད་ལ་མགོན་པོའི་ཕྱག་དཔེ་ཁག་ཆེ་བ་ཚོ་ཡི་གེར་བྲིས་པས་ཟླ་བ་གཅིག་ལ་ཤོག་བུ་བཅུ་དྲས་སུམ་བརྒྱ་ཙམ་ཚར་བྱུང་ཞིང༌། ངེད་ཀྱི་མགོན་པོའི་དཔེ་དྲག་ཤོས་རྣམས་ལ་སྐྱེར་ཐིག་གར་པོ་བྱས་པ་ཁོ་ན་ཡོང་བའི་རྒྱུ་མཚན་དེ་ཡིན།
དཔོན་སློབ་གཉིས་ཅར་ལ་མནལ་ལམ་མཚན་ལྟས་ངོ་མཚར་བའང་བྱུང༌། གསེར་གྱི་མཎྜལ། ཚོགས་ཀྱི་འཁོར་ལོ་སོགས་ཀྱང་འབད་པས་བསྒྲུབས།
གྲོལ་སྟོན་ལ་འཆི་མེད་འོད་སྣང་མའི་དབང་ཞིག་གནང་ནས་རྗེ་བླ་མ་བསྟི་གནས་སུ་བྱོན། རྒྱལ་བ་སྒོ་རུམ་པ་དེའི་སྐུ་དྲིན་གྱིས། །རྒྱལ་ཚབ་ཉིད་ལས་མི་ཞན་བླ་མས་བསྐྱངས། །རྒྱལ་བསྟན་སྲུང་མའི་དབང་པོ་ཆེ་ཆུང་དང༌།
།རྒྱལ་དབང་དམར་པོ་སྐོར་གསུམ་གདམས་པ་ཐོབ། །ཕྱི་རོལ་དྲེགས་པའི་གསུང་བརྙན་ཇི་སྙེད་པ། །རྡོ་རྗེ་ལུས་ཀྱི་རྟེན་འབྲེལ་ཁོ་ནར་བསྟན། །དེ་ཡང་གསལ་སྟོང་ཟུང་འཇུག་བློ་འདས་སུ།
།རང་ངོ་སྤྲད་ཚེ་འཁོར་བ་ཧྲུལ་པོར་སོང༌། །རང་བཟོའི་རྙོག་མ་སྤངས་པའི་བདུད་རྩིའི་ཆུ། །བྱིན་རླབས་ལྦུ་འཕྲེང་མ་ཉམས་འདི་འཐུང་ཚེ། །ཉོན་མོངས་སྐོམས་ནད་སེལ་བ་ལྟ་ཅི་སྨོས། །གྲུབ་གཉིས་ཀུན་དགའི་མྱོས་པ་ཅི་ཡང་ཐོབ།
།ས་སྐྱའི་རྗེས་འབྲངས་ཕལ་གྱིས་མ་ཐོས་པའི། །ས་སྐྱའི་བླ་ཆེན་སྙན་བརྒྱུད་

མང་དུ་ཐོས། །ས་སྐྱའི་བསྟན་འཛིན་མཆོག་དེའི་སྐུ་དྲིན་གྱིས། །ས་སྐྱའི་བསྟན་པ་ཉིན་མོར་བྱེད་ལ་དབང༌། །དེ་ནས་ཟླ་ཕྱེད་ཀྱི་བར་གཏང་རག་ཏུ་གཏོར་སྒྲུབ་བཟབས་ཐག་ཆོད་པ་ཞིག་བྱས་རྗེས་རྗེ་བླ་མས་ཕྱག་བྲིས་སུ་མཛད་པའི་མགོན་པོ་ལྷ་བཅུ་གཉིས་མའི་དམ་ཚིག་བྲིས་སྐུ་ཞིག་ཡོད་པ་དེ་ལ་ཐུན་མོང་མ་ཡིན་པ་རབ་གནས་ཞག་བདུན་མ་བྱས་པས་མར་མེ་ཁོར་ཡུག་ཏུ་འཛིན་པ་སོགས་ཡེ་ཤེས་པ་དངོས་སུ་ཞུགས་པའི་ལྟས་དུ་མ་ཞིག་བྱུང་ངོ༌།
།ལོ་ཉེར་གཉིས་པའི་སྦྲུལ་ལོ་ཟླ་བ་གཉིས་པའི་ཉེར་དགུ་ནས་བདེ་གསལ་མགོན་ཁང་དུ་མཚམས་བསྡམ་མལ་འོག་གསང་རྫས་དང༌། གཏོར་མ་གསུམ་མན་ངག་བཞིན་བཤམས། ནང་ཁྲིད་ཀྱི་བསྙེན་པ་ཟླ་བ་བདུན་གྱི་བར་དུ་མན་ངག་བཞིན་བགྱིས་པའི་ཚེ།
ཤཱ་ས་ན་འབུམ་ཕྲག་གཉིས་ཙམ་སོང་བའི་ཚེ། གེགས་ཀྱི་རྣམ་པས་སྨྱོ་ལ་ཁད་ཆེན་བྱུང་བ་ན་བདག་གི་བླ་མ་རྡོ་རྗེ་འཆང་ཚར་པའི་ཞབས་དེ་གདན་མ་དྲངས་པར་འདར་ནས་བོ་དོང་རྫོང་དུ་གློ་བུར་དུ་བྱོན་བྱུང་ནས་མཇལ་བའི་ཚེ།
ཞལ་རས་བྱུ་རུ་ལྟར་དམར་ཞིང་གཞོན་ཤ་ཆགས་ལ་ཞལ་རྒྱན་སོགས་ཡེ་མེད་པའི་རྣམ་པ་ཅན་ཞིག་ཏུ་འདུག་ནས། དགོད་གྲོ་སྔར་ཕན་ནི་ཞལ་རྒྱན་ཡེ་གཞོར་གྱི་མི་འདུག
།ད་ལམ་གང་ཡིན་ནམ་བསམ་པ་ཙམ་བྱུང༌། མཇམ་མ་ཐག་སེམས་ལ་དགའ་སྤྲོ་དང་མོས་གུས་ཆེན་པོ་སྐྱེས། གེགས་དེ་ལ་གེགས་སེལ་ཙམ་ཡང་ཞུ་མ་དགོས་པར་དེ་ནུབ་ནས་རང་གྲོལ་དུ་སོང༌།
སེམས་བདེ་ཐག་ཆོད་

ཅིག་བྱུང་འདུག །སང་དེའང་མཇལ་བས་སྐུ་ཤའི་མདོག་ཞལ་རྒྱན་སོགས་རྒྱུན་པ་ཇི་ལྟ་བར་འདུག་ནས་ཤིས་ཚུལ་ཞུས་པས། ཁྱེད་རང་ལ་གཟིགས་སྣང་ཞིག་བྱུང་བ་ཡིན་ནམ་གསུངས་ཏེ། ཐོགས་མེད་གཟིགས་པའི་ཡེ་ཤེས་སྤྱན་ཟུར་གྱིས།
།ཚད་མེད་གེགས་ཀྱི་ཉེན་པ་དེ་དགོངས་ནས། །སྒྲིབ་མེད་བརྩེ་བས་བྱོན་ནས་མཇལ་མ་ཐག །དཔག་མེད་སེམས་ཀྱི་གདུང་བ་ག་ཤེད་སོང༌། །གཞོན་ནུ་ལང་ཚོ་རྒྱས་པའི་འཛུམ་ཞལ་དང༌། །རེས་འགའ་དར་ཡོལ་བརྗིད་ཆགས་འཛུམ་མདངས་ཅན།
།རྡུལ་བྲལ་ཡེ་ཤེས་སྐུ་ཡི་འཛུམ་ཞལ་ནི། །སྐལ་ལྡན་མིག་ལ་རྣམ་འགྱུར་དུ་མ་བསྟན། །བསླུ་མེད་འདི་འདྲའི་མགོན་གྱིས་བཟུང་བ་ཀུན། །ཇི་ལྟར་བྱས་ཀྱང་གོལ་ས་མ་མཆིས་མོད།
།བརྗེད་ངས་ལོག་ལྟའི་དབང་དུ་མ་སོང་བའི། །གསོལ་འདེབས་ནུས་ན་དེ་གས་ཆོག་པར་གོ །ཟླ་བ་བཅུ་པའི་ཡར་ངོ་ལ་མཐར་ཕྱིན་གཏང་རག་ཀྱང་ཤིན་ཏུ་རྒྱས་པ་ཞིག་བྱས་ཤིང༌། སླར་དཔལ་མགོན་བསྙེན་དུས་གྱི་བསྙེན་པ་ཞག་ཉེར་གཅིག་པ་ཞིག་བགྱིས་པའང་ཡིད་ཆེས་པར་བྱུང༌།
ཟླ་བ་བཅུ་གཅིག་པ་ལ་མཁན་ཆེན་ཐམས་ཅད་མཁྱེན་པའི་དྲུང་དུ་མཇལ་བ་དང༌། གསུང་ཆོས་ཀྱི་འཕྲོ་འགའ་ཞིག་ཞུ་བ་ལ་འདར་སྟོད་གྲང་མོ་ཆེའི་ཆོས་གྲྭར་ཕྱིན།
ལུགས་གཉིས་ནས་བརྩེ་སྐྱོང་བུ་ལས་ལྷག་པ་མཛད། །འདར་པ་དྲུང་ཆེན་ཆེན་མོ་དེ་བཞུགས་ཀྱི་ཡོད་པ་ལྟར་གཞིས་ལེན་ཟུར་སོས་སོགས་གང་ཅི་ནས་རེ་བ་ཁེངས་ངེས་ཤེས་པ་ཐུགས་ལ་བཏགས།

དེར་ཞག་ཉི་ཤུ་རྩ་དྲུག་གི་བར་ལ་ཐམས་ཅད་མཁྱེན་པ་རྡོ་རྗེ་གདན་པའི་ལུགས་ཀྱི་དཔལ་མགོན་སྟོབས་འཕྲོག་དབང་པོའི་གཏོར་མ་དྲག་པོའི་འཆམས་དབྱངས་ཕྱག་ལེན་ཐམས་ཅད་མཁས་པར་སྦྱངས། ཟླ་བ་དེའི་ཉེར་དགུ་ལ་གཏོར་ཆེན་གནང་བའི་ལས་པ་བགྱིས་ཏེ་ཐོག་བཅད།
གུར་གྱི་མན་ངག་གི་འཕྲོ་ཁ་ཅིག་ཆིག་བརྒྱུད་དུ་ཞུས། དུད་སོལ་ལྷ་མོའི་སྐོར་གསུང་ཆོས་ཁ་ཅིག་ཀྱང་ཐོབ། གཏོར་ཆེན་ཐོངས་པའི་ནུབ་མནལ་ལམ་གྱི་ཚུལ་དུ་རྗེ་བཙུན་རྡོ་རིང་པ་ཆེན་པོ་དང༌།
ཆོས་རྗེ་རྡོ་རྗེ་གདན་པ་ཞལ་རྒྱས་སུ་བཞུགས་པ་དང་མཇལ་ནས། དཔོན་སློབ་གཉིས་ཀྱི་སྐུ་སྐྱེ་བ་སྔོན་མ་ཁ་ཅིག་ལུང་བསྟན་གསལ་བར་བྱུང༌། ད་ལམ་གཏོར་ཆེན་འདི་རྒྱས་པར་བྱས་པས་ཆོས་རྗེ་རྡོ་རྗེ་གདན་པ་ཆེན་པོ་མཉེས་པ་ཡིན་ནམ་གསུང་བ་ནས།
དགའ་ཞིང་སྤྲོ་ལ་བ་སྤུ་ལངས། མཆི་མ་མང་དུ་ཤོར། རེ་ཞིག་ཧད་དེ་ལུས་པ་ཞིག་བྱུང༌། མནལ་ལམ་མིང་ཏུ་བཏགས་པའི་འོད་གསལ་ངང༌།
།རྒྱལ་བ་རྡོ་རྗེ་འཆང་གཉིས་མངོན་སུམ་གཟིགས། །ལྐོག་གྱུར་སྔོན་གྱི་གནས་འགའ་ལུང་བསྟན་ཐོབ། །ངོ་མཚར་འདི་དང་འདི་འདྲ་གསུང་བ་ཐོས། །ཨ་ཧོ་སྲིད་པར་འཁྱམས་པས་ཆེས་དུབ་པ། །བདག་ལ་ཉིད་ཀྱིས་རིང་མོ་ཞིག་ནས་བསྐྱངས།
།སྔོན་གྱི་ཞལ་བཞེས་བསླུ་མེད་བདེན་པའི་མཐུས། །འདིར་ཡང་སློབ་བཤད་སྙན་བརྒྱུད་ལྷུག་པར་སྩལ། །ད་དུང་ཁྱེད་དང་མཚུངས་པར་མ་གྱུར་པ། །དེ་སྲིད་མགོན་སྐྱབས་དཔུང་གཉེན་གཞན་མེད་པས།
།ཡིད་ཆེས་དད་དང་གུས་

པས་གསོལ་བ་འདེབས། །བསླུ་མེད་ཐུགས་རྗེས་སྔར་བཞིན་བཟུང་དུ་གསོལ། །དེ་ནས་མང་མཁར་མུ་གུ་ལུང་མཇལ་གནས་འབྲེལ་གྱི་ཚོགས་འཁོར་ཐུགས་དམ་གྱི་རིམ་པ་དགེ་སྦྱོར་རྒྱས་པར་བྱས་ནས་ཞག་གཅིག་བསྡད། རྗེ་བཙུན་ཆེན་པོའི་སྒྲུབ་ཕུག་ཆ་ལུང་དང༌།
ཕུ་དགོན་སོགས་མཇལ་དུ་འགྲོ་རྩིས་ཕུ་ན་འབུམ་པ་འདུག་ཟེར་བ་ནས་ཟླ་བོ་འདྲ་ཧན་བརྡལ་ནས་འགྲོ་མ་ནུས་པར་མ་འཁོར་ཕྱིར་འོང་ཁར་འཁོན་རོག་ཤེས་རབ་ཚུལ་ཁྲིམས་ཀྱི་གཏེར་ནས་བྱུང་བའི་ཕུར་ཆའི་ཕུར་པ་ཞིག
།རྗེ་ཉིད་ཀྱི་དབང་བུམ། ཕྱག་དྲིལ་རྒྱུན་རིང་དུ་གནང་བའི་ཤིང་ཁུན་མ་ཤུབས་བཅས། སེང་ལྡེང་གི་ཁ་ཊྭཱཾ་ག །བདེ་མཆོག་རྩ་རྒྱུད་ཀྱི་ཊཱིཀྐ་མུ་ཏིག་ཕྲེང་བ།
འཕགས་པ་རིན་པོ་ཆེའི་ཐུགས་དམ་ཧོར་སྐུ་གུར་གྱི་མགོན་པོའི་སྐུ་ཞིག་སོགས་གནང་བྱིན་ཀྱང་རྟེན་འབྲེལ་གྱི་སྒྲིག་ཕྱོགས་དང་བསྟུན་པ་བསམ་གྱིས་མི་ཁྱབ་པ་གནང༌། འདར་དུ་སྡོད་སྐབས་ནུབ་གཅིག་རྨི་ལམ་དུ་ལུང་པ་རི་ཀླུངས་ཐམས་ཅད་རྡོ་ཕ་ཝང་ཁོ་ནར་བྱས་པ་ཞིག་གི་ཁྲོད་ན་སྦྲ་ནག་ཆེན་པོ་ཐོག་དྲུག་ཐོག་བྱས་པ་ཞིག་གི་སྟེང་མ་ན་མགར་བ་སྣུམ་བག་ཆགས་པའི་བག་བྲོན་པོ་ཞིག་འཁོར་མང་པོ་དང་བཅས་འདུག་པའི་རྩར་སླེབ།
དེ་ན་རེ་བནྡེ་ཆེན་པོ་བྱོན་པ་ལེགས་ཁ་སང་ནས་མཇལ་སྙམ་ཀྱང་ཁྱེད་གྲིབ་ཅིག་གིས་ཉོགས་ནས་འཕྲད་མ་ཐུབ། གདན་འདི་ལ་བཞུགས་ཟེར་སྟག་འབོལ་ཆེན་པོ་ཞིག་ལ་བཞག །ཁོ་རང་ནི་རྣམ་པར་འགྱིང༌།
ཁོའི་བུད་མེད་འཁོར་གཡོག་མཆོར་ལ་རགས་པ་རྣམས་ཕྱག་འབུལ་དུ་བཅུག །འཁུར་བ་གཙོ་བོར་གྱུར་པའི་བཟའ་བཏུང་མང་པོ་དྲངས་ནས་ཁྱོད་ལ་འདི་

མན་ཙམ་གྱི་རེ་ཞིག་ཡོད་པ་ཡིན་ནའང་གྲིབ་ཁོ་ནས་རྨུགས་ནས་ཤེས་རྒྱུ་དང་དྲན་རྒྱུ་ཅི་ཡང་མི་འདུག །ཁྱོད་ཀྱི་ཆ་ལུགས་དགེ་སྦྱོར་སོགས་འདི་ཁོ་ན་རང་མིན་ཙམ་ཞིག་ཡོད་པ་ཡིན། ད་ཐབས་ཆེར་མི་འདུག ཅིས་ཀྱང་རུ་ལག་རྒྱང་ལ་རྒྱུག
།ངའི་སྲིང་མོས་ཞབས་ཏོག་ཀྱང་བྱེད་པ་ཡོད་བྱུང་ན་ཞག་ཁ་ཡར་སྡོད་ལ་ཁ་ཏོན་གྱིས་ཟེར་བ་སོགས་བསླབ་བྱ་མང་པོ་བྱས། ང་ཡང་མགར་བ་འདིས་སྔར་ང་ལ་ཕྱག་འཚལ་གྱི་ཡོད་དེ་ད་ལམ་ལྡང་བ་ཙམ་ཡང་མ་བྱས་སྙམ།
སྙས་དོགས་ཀྱི་ཁུངས་བྱས་གཏམ་ལན་ཆེར་མ་བཅལ། དེ་གའི་ངང་ལ་གཉིད་སད། དགོད་བྲོག་གང་ཡིན་ནམ་བསམ་པ་ཙམ་བྱུང༌། དེ་ནས་ཞག་འགའ་ནས་བཙུན་པ་ཞིག་གིས་ཁྲིད་ནས་རྒྱང་ཡིན་ཟེར་བ་ཞིག་ལ་ཕྱིན་པས་ས་འོག་ནས་ཤེལ་གྱི་སྦ་ཚིགས་བརྩེགས་པ་རིང་པོའི་ཁ་ན་ད་ལྟའི་རྒྱང་དམར་འདི་འདུག་ནས་མི་ཐར་རམ་སྙམ་པའི་ཚེ་བུད་མེད་གཅིག་གིས་ལག་འཐེན་བཏབ་ནས་སླེབ་སྐབས།
ནང་དེ་ནས་སྔགས་པ་རྒན་པོ་ཞིག་བྱུང་ནས་ང་ལ་འཁྱུད་དེ་ངུ་ཞིང་བོད་བསོད་ནམས་དམན།
ཁྱོད་གྲིབ་ཀྱིས་བསླད། ཁྱོད་རང་གང་ཡིན་ཡང་ངོ་མི་ཤེས་པ་འདི་འདྲར་བྱུང་འདུག །འདི་ན་ཁྱོད་རའི་ཕ་ནོར་ཡོད་པས་ལྟོས་ཟེར།
གསེར་ཁང་གི་གདུང་ལྡེབས་ལ་ཤིང་ཆོལ་འདུག་པའི་ནང་ནས་པོ་ཏི་ཆུང་ངེ་བ་ཞིག །རིལ་བུ་དམར་པོ་སྲན་ཚོས་ཙམ་གྱིས་ཕྱུར་བུར་གང་བའི་ཐོད་པ་ཁ་སྦྱོར་ཞིག །ཤེལ་གྱི་རྡོ་རྗེ་སེམས་དཔའི་སྐུ་མཐོ་གང་ཙམ་ཞིག་རྣམས་འདུག་པའི་སྒོ་རྩ་ན་བྲམ་གཟུགས་འདྲ་བ་གཉིས་ཀྱི་མདུང་རྩེ་སྤྲད་ནས་མནན་པའི་འོག་ནས་ལཉྩའི་ཡི་གེ་འདི་ཨུ་ཙ་ར་ཎ་

བྱ་བ་བྲིས་འདུག་པ་ཞིག་མཐོང༌། སྔགས་པ་དེས་ངའི་ལག་ནས་བཟུང་སྟེ་མི་ཕོད་པའི་རྣམ་པས་གཏམ་མང་པོ་ལབས། ཤུགས་རིང་ཕྱུང་ནས་བུད་མེད་དེ་ལ་འདི་ལ་བསྙེན་བཀུར་གྱིས་ཟེར། དེས་ཀྱང་ཟ་རྒྱུ་མང་པོ་བྱིན་མཚམས་སུ་གཉིད་སད།
དེ་ལ་བརྟེན་ནས་དེ་ནུབ་རྒྱང་གི་གཙུག་ལག་དུ་བསྡད་དེ་རྟེན་མཇལ་བྱེད་པར་བརྩམས་པས་རྒྱང་གྲ་ཚང་གི་རྒྱུགས་སྒྱུར་བྱེད་པ་དང་ཐུག །ལྷ་ཁང་སོ་སོ་ན་གཉེར་ཚང་ཆང་ཚང་སོགས་བྱས་ཡོད་པས་མི་ཡོང་ཟེར་བ་ལ།
བླ་མ་དེའི་ཉེ་གནས་ཕེར་ཕེར་མོ་བྱེད་པའི་ཐེབ་ཤོག་པ་ཞིག་གདའ་བ་དེ་བོས་ཇ་ཆང་གསོལ་བ་བཟབས་ནས་ཞུས་པས་དགྱེས་བཞིན་དུ་ཁྲོལ་ཏེ་ཕྱིན་པ་ན། འཁྱམས་གྲ་དེ་ན་ཆང་འཐུང་བ་སྐྱ་སེར་ཕོ་མོ་མང་པོའི་ཁྲོད་ན།
གདན་ཆུང་ཁ་ཡར་བརྩེགས་པའི་ཁྲི་སྟེང་ན། །བླ་ཆུང་ཆོས་པའི་གཟུགས་བརྙན་ཧོར་འདྲ་ཞིག །བེམ་ཆུང་གསར་རྙིང་བརྩེགས་མ་མང་པོ་གྱོན། །བློ་ཆུང་རང་མཐོང་ལངས་པས་འགྱིང་ཞིང་འདུག
།དེ་ཚེ་དཀོར་གྱིས་མྱོས་པའི་ཉེ་གནས་འགས། །སྦྱིན་བདག་ཆང་གིས་མྱོས་པ་ཁ་ཅིག་ལ། །སྐོར་ཞལ་ཕོར་ཆེན་མྱོས་བྱེད་ཀྱིས་གང་བ། །འདྲེན་རིམ་འཕྱུགས་པས་མྱོས་ལྡན་དེ་དག་འཁྲུགས། །དེ་ཚེ་སྐྲག་པས་སྟབས་པའི་བླ་ཆུང་དེ།
།གདན་ནས་ལྷུང་ཞིང་ཕྱོགས་བཅུར་ཕྱག་འབུལ་བྱེད། །སྦུགས་འཐུམས་ཡོན་མཆོད་དེ་པའི་རྣམ་འགྱུར་ཏེ། །མཐོང་བས་གད་མོའི་ངང་དུ་རེ་ཞིག་ལུས། །དེ་ནས་གསེར་ཁང་སོགས་ལྷ་ཁང་རྣམས་མཇལ།
རྒྱང་མ་མཉེས་པའི་རྟགས་འདུག་ཟེར་དཀོན་གཉེར་དེ་ལབ་ཀྱི་འདུག །ལྷ་ཁང་དེ་དང་

ཧ་ཅང་མི་རིང་བ་ན་སློབ་དཔོན་པདྨས་རྒྱང་མ་གཏུལ་དུས་ཕུར་པ་བརྒྱབ་པའི་ཤུལ་ཡོམ་པོ་ལུང་བྱ་བའི་བྲག་ཕུག་ཕུར་པའི་དབལ་གྱི་དབྱིབས་འདྲ་མོ་བྱས་པ་ཞིག་འདུག་པ་དེ་མཇལ་དུ་ཕྱིན། དེ་ནང་ཆུ་ཤུ་གསར་པ་ཆུས་ལྡེམ་གྱིས་གང་བ་ཞིག་འདུག་པ་རྒྱང་བའི་མི་འདྲ་ཡོད་པ་ཚོ་ན་རེ་འདི་ན་དེང་ཞག་བཞུགས་མཁན་མེད་ནས་ཟླ་བ་བཞི་ཙམ་སོང་འདི་ཅི་ཡིན་ནམ་ཟེར།
གཅིག་ན་རེ་ངས་ད་ནང་རང་ཡོངས་ཏེ་ནི་མི་འདུག་ཟེར་བ་ལ་སློབ་དཔོན་པདྨའི་སྒྲུབ་ཁང་ཡིན་པས་དངོས་གྲུབ་ཀྱི་མཚན་མ་ཞིག་ཡིན་ནམ་སྙམ།
ཆུ་དེ་ནས་ཡོག་ཚད་བཏུང༌། བླ་མ་སྐུ་གསུམ་གྱི་གསོལ་འདེབས་དང༌། ཧཱུྃ་རིང་ཧཱུྃ་ཐུང་བར་མ་འུར་མ་བྱས། ཆུ་ཤུ་དེ་ཁྱེར་འགྲོ་བྱས་པས་ཆོས་མཛད་ལེགས་བཤད་པས་མིའི་ལུང་པའི་ས་ཆར་བདག་པོས་བཞག་པའི་ཆུ་ཤུ་འཁྱེར་བས་རྒྱབ་འདྲེ་ཉོ་བ་ཡིན་ནམ་ཟེར་བསྒྱུར་སྦྱང་དང་བཅས་མཁུར་མ་འདོད།
བྲག་ཕུག་དེའི་ལོགས་ལ་གཡུང་དྲུང་རིས་དང༌།
རྡོ་རྗེ་རྒྱ་གྲམ་དང༌། ཧྲཱིཿལ་སོགས་པ་གཏེར་རྟགས་མང་པོ་འདུག་པ་དང༌། རྒྱང་གསེར་ཁང་གི་གདུང་གི་ལྡེབས་ལ་ཤིང་ཆོལ་བྱས་པའི་གཏེར་སྒོ་ཞིག་འདུག་པ་གསལ་བར་མཐོང༌། དེ་ནས་བོ་དོང་རྫོང་དུ་སླེབས།
རེ་ཞིག་མཚམས་དམ་པོ་བྱས་པའི་ཁ་ཏོན་བྱས། བླ་ཆེན་ཐུགས་རྗེ་ཅན་དེ་ལས་བཀའ་རྒྱས་འབྲིང་བསྡུས་པ་སོགས་ལུང་གི་ཚོགས་རབ་ཏུ་མང་པོའི་སྐུ་དྲིན་ཞུས། ལོ་ཉེར་གསུམ་པར་སླེབས་པའི་རྟ་ལོ་ཟླ་བ་དགུ་པའི་ནང་དུ་སློབ་དཔོན་བྱམས་པ་བ་དཔོན་སློབ་རྣམས་བྱང་ཕྱོགས་རི་བོ་བཀྲ་བཟང་ལ་རྗེ་སྔགས་འཆང་ཆེན་པོ་ཆོས་སྐྱོང་བསོད་ནམས་སྤྱན་འདྲེན་

པའི་སྙན་གསན་འབེབས་པ་ལ་བརྫངས༌། བར་ཆད་སེལ་ཕྱིར་བཀའ་སྲུང་ཨེ་ཀ་ཛ་ཏི་ཐང་ལྷ་དམ་ཅན་དང་བཅས་པ་ལ་གསོལ་ཁ་རྒྱས་པ་ཉིན་རེ་བཞིན་བྱས་པའི་ནུབ་ཅིག་རྨི་ལམ་དུ་བོ་དོང་གི་ཁང་པའི་སྟེང་ནས་བལྟས་པས་བྱང་ཕྱོགས་ཐག་རིང་པོ་ན་ཐང་ལྷའི་གངས་ཡིན་ཟེར་བའི་ཤེལ་དཀར་པོ་ཟུར་བརྒྱད་པ་འདྲ་བའི་གངས་རི་མཐོན་པོ་དྭང་སང་ངེ་བ་ཞིག་འདུག་པའི་མཁྲིས་སྤྲིན་ཟམ་འདྲ་མོ་ཞིག་བརྒྱུད་ནས་སླེབ་གངས་དེ་ལ་སྒོ་ཞིག་འདུག་པ་ན་ཡར་ཞུགས་ཏེ་ཕྱིན་པས་དུང་གི་ཁོག་པའི་ཁྲེམ་ཉེར་ལྟ་བུ་ཞིག་ལ་སྒོར་སྒོར་རིམ་བཞིན་ཕྱིན་པས་རྩེའི་ནང་ན་ཁང་པ་བཀོད་པ་ཕུན་སུམ་ཚོགས་པ་ལོངས་སྤྱོད་ཀྱི་བྱེ་བྲག་བརྗོད་ཀྱིས་མི་ལང་བས་གང་བ།
དེའི་དབུས་ན་ཐང་ལྷ་ལ་སློབ་དཔོན་པདྨས་ཕུར་པའི་དབང་གནང་དུས་ཀྱི་དཀྱིལ་འཁོར་ཡིན་ཟེར་བའི་རྡུལ་ཚོན་གྱི་དཀྱིལ་འཁོར་ཁྲ་ཡལ་ལེ་བ་ཞིག་གི་དྲུང་ན་མར་མེ་ཁྲག་ལྟ་བུ་དམར་ཏིང་ངེ་བ་ཞིག་ཡལ་ལ་ལ་འབར་གྱི་འདུག
།དེ་ནས་སྐྱེས་པ་བརྗིད་ཆགས་ཤིག་འདུག་པ་དེས་བདག་ལ་བནྡེ་ཆེན་པོ་ལ་གཞིས་ལེན་གྱིས་ཟེར་འཁུར་བ་ཤས་ཆེ་བའི་བཟའ་བཏུང་མང་པོ་བྱིན། ཤེལ་དཀར་པོ་ཁྲུ་གང་ཙམ་ཞིག་ཀྱང་བྱིན་པ་རྨིས།
སྐབས་ཤིག་བུད་མེད་སྨུག་ཚོན་མ་ཆེན་པོ་ཞིག་བྱུང་ནས་བྱང་པ་ཡོང་བ་ཡོད་ཟེར་བ་ཞིག་ཀྱང་རྨིས་པས་དོན་གྲུབ་པར་གོ །སློབ་དཔོན་པས་རིམ་བཞིན་བྱོན་བཀྲ་བཟང་དུ་ཚེས་བཅུའི་ཉིན་སླེབ།
རིན་པོ་ཆེ་འདུ་ཁང་ན་ཚེས་བཅུ་གྲོལ་དངོས་གྲུབ་འགྱེད་ཀྱིན། ཉི་མ་ཟླ་བ་ལྟ་བུའི་

གུ་རུ་རིན་པོ་ཆེས། །མ་རིག་མུན་པ་སེལ་བའི་དངོས་གྲུབ་སྩལ་དུ་གསོལ། གསུང་ཞིང་བྱོན་པ་དང་སློབ་དཔོན་ནང་དུ་ཞུགས་པ་ཐུག་ནས་བྱིན་རླབས་ཞུས་པས་དངོས་གྲུབ་དང་གཏོར་དབང་གཉིས་ཀ་ཐོབ། དེ་ནས་གཟིམས་ཆུང་དུ་བྱོན་སྐབས་ཞུ་ཡིག་རྟེན་བཅས་ཕུལ་གཤིས་ཚུལ་ཞུས་པས།
མདང་རྨི་ལམ་དུ་ཤར་འདི་ནས་ཉི་མ་ཞིག་ཤར་བྱུང་ནས་ལུང་པ་ཐམས་ཅད་འོད་ཀྱིས་ཁེངས་པ་ཞིག་རྨིས། ད་ལམ་དངོས་གྲུབ་འགྱེད་ཁའི་རྟེན་འབྲེལ་ཀྱང་ལེགས།
བསྟན་པ་ལ་ཕན་པ་ཞིག་ཡོང་ཤས་འདུག་གསུང་བ་སོགས་དགྱེས་བཞིན་དུ་ཞལ་གྱིས་བཞེས་དུས་སྒྲིགས་བྱས་ཁོང་རྣམས་འཁོར་བྱུང༌། སླར་ཡང་གཏང་རག་དང་འཕྲིན་འཚོལ་རྒྱས་པར་བྱས་གདན་འདྲེན་ལ་བཏང་བས་ཟླ་བ་བཅུ་པའི་ཚེས་བཅུ་ལ་བདེ་གསལ་ཉིད་དུ་ཕེབས་བྱུང༌།
དེ་སྣང་སྔ་མ་འདི་རིག་འཛིན་སངས་རྒྱས་བྱམས་བཟང་བྱ་བའི་བྱང་གཏེར་གྱི་བདག་པོ་དེའི་སྐུ་སྐྱེ། རྟ་མགྲིན་གྱི་སྤྲུལ་པར་ལུང་བསྟན།
རྙིང་མ་གཏེར་ཁ་ཉི་ཤུ་ཙམ་གྱི་དབང་ལུང་མངའ། ཆོས་ཉིད་མངོན་སུམ་གྱི་སྣང་བ་ལ་མངའ་བརྙེས། སློབ་དཔོན་པདྨ་དང་ཁྲི་དངོས་སུ་ཞལ་གཟིགས། གཏེར་མགོན་ཕྱག་བཞི་པ་དང་བཟའ་བདུད་རཱ་ཧུ་ལ་སོགས་བྲན་དུ་འཁོལ།
ལྷག་པར་བྱང་ཆུབ་ཀྱི་སེམས་འབྱོངས་ཤིང་ཕན་སེམས་ཆེ་བའི་མཐར་ཐུག །འཕྲལ་སྦས་པའི་རྣལ་འབྱོར་དུ་བཞུགས་པ་ཞིག་ཡིན། བླ་མ་དེ་ཟླ་བ་བཞིའི་བར་དུ་བསྟེན་ནས་བྱང་གཏེར་གྱི་ཆོས་ཚན་ལྔ་བརྒྱ་པ་ཕྲག་གཅིག་གཙོ་བོར་གྱུར་པའི་གཏེར་ཁ་བཅུ་ཙམ་གྱི་དབང་ལུང་ཕལ་ཆེ་བ་ཞུས།

ཁྱད་པར་སྒྲུབ་ཆེན་དྲག་པོ་རང་བྱུང་རང་ཤར་གྱི་རྡུལ་ཚོན་གྱི་དཀྱིལ་འཁོར་དུ་དབང་ཞུས་པའི་ཚེ། བུམ་དབང་གི་སྐབས་སུ་གློ་བུར་དུ་སྤྲིན་འཁྲིགས་ནས་བུམ་ཆུ་སྟེར་བ་དང་མཉམ་དུ་ཁ་བ་ལྷག་པར་ཆེ་བ་ཞིག་གསང་དབང་ཐུག་བབས།
དབང་བཞི་པའི་མཎྜལ་ཕུལ་བ་ན་ནམ་མཁའི་མཐོངས་སིང་ངེ་གྱེས་ནས་ཉི་མ་དྭངས་ཤིང་དྲོ་བའི་ཚད་ཐུབ་པ་ཞིག་ཚོགས་འཁོར་མ་གྲོལ་གྱིར་བར་དུ་བྱུང༌། དེ་ནས་མཚན་ཡལ་ཁ་བ་ཆེན་པོ་རི་ཀླུངས་ཐམས་ཅད་དུང་ཕྱིས་པ་ལྟ་བུར་གྱུར་པ་སོགས་ཡ་མཚན་པའི་ལྟས་ཀྱང་བྱུང༌།
རྫོགས་པ་ཆེན་པོ་དགོངས་པ་ཟང་ཐལ་ཉམས་ཁྲིད་ཡིད་ཆེས་པར་ཞུས། སྔ་ཕྱིར་གསེར་གྱི་མཎྜལ་བདུན་ཕུལ། ཚོགས་འཁོར་དྲུག་ཅུ་ཐམ་པ་སྐོར།
ཆོས་ཆེ་ཆུང་གང་ལའང་དར་ཁ་ལ་ཆུང་མཐའ་བྱས་པའི་ཕྱག་རྟེན་རེ་ཕུལ། བླ་མའང་ཤིན་ཏུ་མཉེས། བདག་ཅག་ཛམ་བྷ་ལའི་ནང་དུ་བཅུག་གདའ་གསུང་དགྱེས་དྲགས་པའི་གསུང་མང་པོ་བྱོན། གོས་ཆེན་གྱི་པཎ་ཞྭ་ལེགས་པ་ཞིག་གིས་གཙོས་པའི་ན་བཟའ་ཆ་ཚང་བ།
ཕྱག་དྲིལ། ཏིང་སོགས་བླ་ཆས་ཚང་མ་དཔུས་གཙང་བ་སོགས་འབུལ་བའང་གྱ་ནོམ་པ་ཕུལ་ཏེ་དགྱེས་བཞིན་དུ་ཕྱིར་བྱོན། སླར་ཕེབས་བཞེད་ཀྱང་འདུག་པ་བཞིན།
གདན་དྲངས་པའི་གསུང་ཆོས་ལྷག་མ་ཐམས་ཅད་རྫོགས་པ་ཞིག་ཞུ་སྙམ་ནའང་དུས་ཀྱི་ཟིང་ལོག་གི་དབང་གིས་མ་གྲུབ་མོད། བླ་མ་འདི་ལ་ཐོབ་པའི་ཆོས་རྣམས་དཔེ་མེད་དུ་ཡེ་མ་བཞག་པས་ཐུགས་དགོངས་རྫོགས་པར་བྱས་པ་ཡིན་ནོ།
།སྔ་འགྱུར་

ཟབ་མོའི་ཆོས་ལ་སེམས་ཞུགས་པས། སྔར་འགྱུར་གྲུབ་ཆེན་དམ་པ་དེ་ལ་གཏུགས། སྔ་འགྱུར་སྲུང་མས་སྟོང་གྲོགས་བྱས་པའི་མཐུས། །སྔ་འགྱུར་གདམས་པའི་ཉིང་ཁུ་ཉམས་སུ་མྱོང༌། །རྒྱུད་སྡེ་རྒྱ་མཚོའི་སྙིང་པོ་གྲུབ་ཆེན་བརྒྱད།
།ཡུན་རིང་དུས་ནས་བསྙེན་པའི་ལྷ་ཡིན་ལ། །འདིར་ཡང་ཆོས་འདི་ཕྱོགས་བཅུར་རྒྱས་བྱེད་པའི། །རྟེན་འབྲེལ་ཟབ་མོ་ཀུན་གྱིས་མཐུན་གྲུབ་བྱུང༌། །དྲིན་ཅན་སྔགས་འཆང་དབང་པོ་དགོན་གསར་བས།
།བསྐྱེད་རྫོགས་གདམས་པའི་རྒྱལ་སྲིད་བདག་ལ་གཏད། །ངེས་དོན་རྩོལ་མེད་ཐེག་པའི་རང་ངོ་སྤྲད། །བསམས་བཞིན་བཀའ་དྲིན་དྲན་ནོ་ཐུགས་རྗེས་སྐྱོབས། །ལོ་ཉེར་བཞི་ལོན་པའི་ལུག་ལོ་ཟླ་བ་དྲུག་པའི་ཚེས་བཅུའི་ནུབ།
ཁང་པ་ཕུ་མདའ་བྱས་པ་ཞིག་ན། བུད་མེད་ཅིག་གིས་དཀོན་གཉེར་བྱས་ནས་ཁང་པ་ནང་མ་དེར་ཕྱིན་པས། རྩའི་གདན་གཅིག་ལ་ལྡེར་སྐུ་འདྲ་མོ་ལ་ཟོང་མ་དཀར་པོའི་གོས་བྱས་པའི་སློབ་དཔོན་པདྨ་ཞིག་འདུག་ནས།
བུད་མེད་དེ་ན་རེ། འདི་སློབ་དཔོན་པདྨ་དང་མཇལ་བའི་སྣ་ཤན་བྱེད་མཁན་གྱི་སློབ་དཔོན་པདྨ་དེ་ཡིན། ཡིན་པ་སྐུ་དངོས་ཡིན་ཀྱང་མི་ཚོས་མ་དད་པ་བྱས་པས་ལྡེར་སྐུར་སོང་བ་ཡིན་ཟེར་བས་དད་གུས་གང་ཡང་བྱས་པའི་རྨི་ལམ་ཞིག་བྱུང༌།
བབས་དེ་ག་ཡིན་པ་ལ། རིམ་བཞིན་སྤ་ལོ་དང་སྐུ་ཤ་སོགས་དངོས་སུ་སོང་བའི་རྣམ་པ་ཅན་དེ་འདྲའི་རྨི་ལམ་བསྟུད་ནས་བྱུང་དགོད་བྲོ་གང་ལ་ལྟའམ་སྙམ་ཙ་ན།
རྗེ་བཙུན་ཆོས་ཀྱི་རྒྱལ་པོ་མངའ་རིས་རིག་འཛིན་ཆེན་པོ་སྤྱན་འདྲེན་ཞུ་མཁན་མེད་པར་བོ་དོང་དུ་བྱོན་འདུག་པ་

ནས། ཐོས་པ་ཙམ་གྱིས། རྨི་ལམ་དེའང་འདི་ཡིན་པ་འདུག་སྙམ་ནས་མོས་གུས་ཐུན་མོང་མིན་པ་སྐྱེས། དཀའ་ལས་ཆེ་བར་བྱུང་ནའང༌། ཞབས་ལ་གཏུགས་ཏེ་གསུང་ཆོས་གསོལ་བ་བཏབ་དགྱེས་བཞིན་དུ་ཞལ་གྱིས་བཞེས་ནས།
ཐུགས་རྗེ་ཆེན་པོ་རྒྱལ་པོ་བཀའ་འབུམ་ལུགས་ཀྱི་ཚེ་དབང་གིས་སྒོ་ཕྱེ། ཁྱེད་རང་གི་སྐྱེབ་སྔོན་མ་ནས་ཀྱི་ཆོས་སྐལ་འདི་ཡིན་གསུངས་ནས་བཀའ་བརྒྱད་དྲག་པོ་རང་བྱུང་རང་ཤར་ཆེན་པོའི་རྩ་དབང་ཤིན་ཏུ་རྒྱས་པ་ཞིག་རྡུལ་ཚོན་གྱི་དཀྱིལ་འཁོར་དུ་གནང༌།
ཤིན་ཏུ་ངོ་མཚར་ལ་ཡིད་ཆེས་པ་ཞིག་བྱུང༌། གཞན་ཡང་ཐོར་བུ་འདྲ་ཐོབ་མོད། གཡེངས་སེ་བ་ཞིག་གིས་ཆོས་ལ་ཆིག་དྲིལ་བྱས་ཞུ་རྒྱུ་ནི་མ་བྱུང༌། རྗེ་ཉིད་ཀྱི་གཏེར་ཁ་གུ་རུ་ཞི་བའི་རྩ་དབང་ཞུས་པའི་ཚེ་ངོ་མཚར་བ་ཞིང་བྱུང་མོད།
ཕལ་གྱི་བློར་ཤོང་བ་མེད་པས་ཨོཾ་ཨཱཿཧཱུྃ། འདས་མ་འོངས་ཀྱི་སྣང་ཚུལ་འདྲ་གསུང་གི་གདའ་བ་ཕལ་ཆེར་ཐོག་ཏུ་ཕེབས་བྱུང་ངོ༌།
།རྒྱལ་བའི་དྲུང་ན་བཟང་སྐྱོང་ལྷ་ཡི་བུ། །ཨྱོན་དྲུང་ན་སྣ་ནམ་བདུད་འཇོམས་ཞེས། །ཟབ་གཏེར་མངའ་བདག་རྒོད་ཀྱི་ལྡེམ་ཕྲུ་ཅན། །སྙིགས་དུས་མཐའ་འདིར་རྡོ་རྗེ་གྲོ་ལོད་རྩལ། །སྔོན་གྱི་ཐུགས་རྗེ་སྨོན་ལམ་མཐུ་བཙན་པས།
།ཕྱོགས་འདིར་བྱོན་ནས་བདག་ཅག་རྗེས་སུ་བཟུང༌། །སྔོན་དང་ཕྱི་མའི་གནས་འགའ་གསལ་བར་བསྟན། །བསམས་བཞིན་སྐུ་དྲིན་སྙིང་ནས་དྲན་ནོ་སྐྱོབས། །དེའི་ཚེ་ནུབ་ཅིག་གི་རྨི་ལམ་དུ།
མདུན་གྱི་ནམ་མཁར་ལྷ་དམར་སྨུག་ཞལ་གསུམ་ཕྱག་དྲུག་པ་ཡུམ་

ཅན་ཕྱག་གཉིས་ཉི་ཟླ་ཆ་ལང་རྡེབ་པའི་རྣམ་པ་ཅན་ཞིག་འདུག་པ་ལ། དེ་ཐིམ་རང་ཟེར་རྒྱུ་ནི་མ་བྱུང༌།ང་རང་ཡང་དེ་ལྟ་བུའི་ལྷ་ཞིག་ཏུ་སོང་ནས་རྣམ་པ་གསལ་ལ་ཟིལ་ཆགས་པ་ཞིག་བྱུང༌། སྔར་ནི་དེ་འདྲའི་ལྷ་མཐོང་ཐོས་ཡེ་མེད་ཅི་ཡིན་སྙམ་རིག་འཛིན་ཆེན་པོ་ལ་ཞུས་པས།
བཞད་ཅིང་ལྷ་དེ་འདི་ན་ལ་གསུང་ནས་ཡི་གེ་མིག་གིས་མི་ཟིན་པ་ཚོད་བྱས་པའི་དཔེ་ཆུང་ཞིག་འདུག་པ་བསྟན་ཏེ་འབྲས་མོ་གཤོངས་སུ་རྗེ་ཉིད་ཀྱིས་དངོས་སུ་གཟིགས་པའི་སློབ་དཔོན་པདྨ་ཡིན་པར་འདུག
།དེའི་དབང་ལུང་དགོས་ཞུས་པས། རེ་ཞིག་བྱར་ཉན་པ་མེད། །རྗེས་སུ་འབུལ་བ་བྱེད། བབས་ནི་དངོས་དང་རྨི་ལམ་གྱི་ཁྱད་མ་གཏོགས་མཐོང་སྙམ་དུ་ནི་འདུག་གསུང༌།
ལྷ་དེ་ནི་ཕྱིས་སུ་མཐོང་སྨོན་ན་ཡོད་སྐབས་ཆོས་སྐྱོང་གི་རྗེས་གནང་ཞིག་བྱས་པས་འཁུ་ལྡོག་གི་རྨི་ལམ་ཤིན་ཏུ་འཚུབ་པ་ཞིག་བྱུང་བ་ན། རང་ཉིད་ལྷ་དེར་གྱུར་པའི་དབུ་གཙུག་ན་རྟ་མགོ་དང་བཅས་ཏེ་འདུག་པ་ཐམས་ཅད་སྡིགས་པས་རང་གྲོལ་དུ་སོང་བ་ཞིག་ཀྱང་བྱུང་ལ།
ལྷ་དེའི་སྒྲུབ་ཐབས་སོགས་རྒྱས་པར་གསུང་རྩོམ་མཛད་ནས་རྗེས་སུ་གནང་ཡང་བྱུང་མོད་ཉམས་སུ་ལེན་པ་ནི་མ་བྱུང་ངོ༌།
།ལོ་དེ་ལ་དུས་ཀྱི་འཁྲུག་ལོང་དྲག་པོ་བསམ་གྱིས་མི་ཁྱབ་པ་བྱུང་བས། ཕལ་ཆེར་སྐུ་རིམ་དང༌། གཏོར་བཟློག་ཁོ་ན་ལ་གནད་དུ་བསྣུན། མེ་མོ་ལུག་ལ་བོད་ཁམས་གཡོ༔ དམག་སྡེ་ཆེན་པོ་བཅུ་དྲུག་འཆའ༔ ཞེས་ལུང་བསྟན་པ་དེའི་དུས་སུ་སླེབ་འདུག་པ་དང༌།
བོད་དཀྲུག་མཁན་འགོང་པོས་བྱེད་པར་གསུངས་འདུག་

པས་ཕན་ནམ་སྙམ། གུ་རུ་དྲག་དམར་ཉང་ལུགས་ཀྱི་དཀྱིལ་འཁོར་བཞེངས་ནས་སྒྲུབ་མཆོད་ཚར་བཅོ་ལྔ་ཚོགས་འཁོར་དང་བཅས་པ་ཞིག་ཀྱང་བྱས། རིག་འཛིན་ཆེན་པོའི་གསུང་གིས། འགོང་པོ་ཨར་གཏད་ཅིག་བསྒྲུབས་ནས་མནན་ན་ཕྱོགས་འདིར་བདེ་གཟར་མི་འབྱུང་གསུང་མོད།
བདུད་དབང་ཆེས་པས་བྱེདདགོས་ཞུ་མཁན་མེད་པའི་ཁར། རྗེ་བཙུན་དཔོན་སློབ་ཚོས་ཤན་ཁོང་བོན་ཁོངས་ཀྱི་རྣམ་པས་བཀའ་བཀྱོན་མང་པོ་མཛད། དེའི་ཞོར་ཞལ་ངོ་ནང་བཟན་ཚོས་བཏེག་ནས།
ཕྱོགས་དེར་དད་པ་བྱེད་མཁན་ངེད་གཉིས་གསུམ་ལས་མ་བྱུང་གསུང་ལས་ཡར་ལམ་གཡུང་པ་ལ་འགོང་པོ་ཨར་གཏད་སྒྲུབས་ཀྱི་བྱས་ཀྱང་ཁས་མ་བླངས། འདིར་ཡང་མི་མཛད་འདུག །བདེ་གཟར་ལངས་ན་ཁེ་ཡོད་དགོངས་པར་གདའ་ནའང༌།
གུས་སུབས་ཐེབས་མེད་པ་ཞིག་འབྱུང་སྟེ། མི་ཉན་ཙ་ན་བྱ་ཐབས་མི་གདའ། ཁྱེད་རང་ཡང་འདི་ལས་སྔ་བ་ཞིག་འཕྲད་ན། ལྷོ་ནག་གི་དུག་རི་ནས་བྱོན་པའི་མགོན་པོའི་སྐོར་ཅིག་ཡོད་པ་དེ་ཁྱོད་རང་གི་ཆོས་སྐལ་ཡིན།
དེ་འཕྲོད་ནའང་ལེགས་པོ་ཞིག་ཡོང་བ་ཡོད་དེ་མ་འཕྲོད། དེ་ཐེངས་ཅིག་ལ་བྱེད་རྒྱུ་མི་གདའ་གསུངས་ཏེ། ཕྱིས་དེ་ཁོ་ན་བྱུང་བ་འདི་ཡིན་མོད། མི་རྣམས་བདུད་དབང་གྱུརཚེ་ལོག་ཤེས་རྣོ།
།མི་བསླུ་ངེས་པའི་དམ་པ་ཟོག་པོར་འཛིན། །མི་མིན་མི་དང་ལྷ་མིན་ལྷ་རུ་མཐོང༌། །མི་འོས་བྱ་བ་སྒྲུབ་ལ་ཆས་པ་བཞིན། འོན་ཀྱང་སྔོན་གྱི་སྨོན་ལམ་

མཐའ་བཙན་པས། །བདུད་དབང་མ་སོང་དམ་པའི་ཐུགས་མཛོད་ལོངས། །གང་ཟེར་དབྱངས་སུ་ལེན་ལ་མ་ཉན་པར། །རིག་འཛིན་སྤྲུལ་སྐུའི་ཞལ་བཟང་མཐོང་བས་དད། །དད་མེད་སྐྱེ་བོའི་རྗེས་སུ་མ་ཞུགས་ཤིང༌། །ཞིང་འདིར་རྙེད་དཀའི་མགོན་དེ་མཉེས་པར་བྱས།
།བྱས་པ་དོན་ཡོད་དམ་ཆོས་ཉིང་ཁུ་ཐོས། །ཐོས་ལོ་མ་ཡིན་ངེས་ཤེས་མཚན་མ་མཐོང༌། །ལོ་དེའི་ཟླ་བ་བཅུ་པའི་ཚེས་བཅུ་གཅིག་ལ། ཧོར་སྨད་པའི་དམག་དཔུང་ཆེ་བ་བརྒྱུགས།
ཚེར་མ་མང་པོ་བསྲེགས། གཡག་ལུག་མང་པོ་ཡང་དག་པར་དེད། །མི་བསད་ནི་མ་བྱུང༌། ལོ་གཏོར་ཁ་ཅིག་བརྡབས་པས། དེ་ནུབ་བརྡའ་ཞོགས་བྱས་ཡུད་ཀྱིས་བྲོས་ནས་མི་འདུག་ཅིང༌། ཕྱིས་སུ་དགོན་པའི་སྟབས་ནས་འདི་པ་དང་སྤྱོད་ལམ་འདྲེས།
ངེད་རང་གི་གྲ་པའི་ཁུངས་འདྲས་ཀྱང་བསྐང་གསོ་བཞིན་བྱས་འདུག་པས་འགྱངས་སེ་ནི་བྱུང་མོད། འགའ་ཞིག་ནི་མཐའ་གཙང་སོང༌། ངེད་ཀྱི་ཕ་མེས་ནས་བཟུང་དེང་སང་གི་བར་ངེད་དང་འགྲས་པ་ཚོ་རྩད་མ་རྫོགས་པ་ཡེ་མི་གདའ།
བླ་མ་རྡོ་རྗེ་འཆང་དེ་བཞུགས་པའི་བར་ལ་མི་ལོ་ཆེན་པོ་ཉེར་བདུན་ཙམ་གྱི་བར། ཞལ་ངོ་སྐུ་ཚེ་བར་ཆད་དུ་སོང་བ་དང༌། བྱུས་ཁ་དམའ་བ་ཙམ་ཡང་མ་བྱུང༌། བདེ་ཞིང་སྐྱིད་པ་དེ་ཡུན་རིངས་པས་གྱེན་ལན་ཐུར་གྱི་ཚུལ་དུ་མི་བདེ་བ་མང་དུ་ལངས།
མདུང་ཐད་འཛིན་དྲགས་པས་ཡོན་ཏན་སྐྱོན་དུ་སོང་ནས་མཐའ་བཞི་དགྲས་འཁོར། ཉང་ཤབ་གཉིས་ཆར་དུ་བུན་ནེ་ཟིང་ངེ་བའི་ངང་ལ་སོང༌།
གནས་པས་

སེང་གེ་རྩེ་ཕྲོགས། དམག་བོ་དོང་ལ་ཆས་གྲུབ་འདུག་པ་ལ། དཔལ་ནག་པོ་ཆེན་པཽའི་གཏོར་ཆེན་ཞིག་བརྡབས་པས། ལམ་དུ་ཞུགས་ཚར་བ་གློ་བུར་དུ་ཕྱིར་ལོག་ནས་བདེ་བར་གྱུར་མོད། ལྷ་ས་རྫོང་པའི་དམག་སྔོན་མོ་རྫོང་བྱ་བར་བྱུང་སྐབས་ཀྱང༌།
གཏོར་མ་སོགས་འཕངས་ན་རྟགས་ཐོན་ངེས་བདོག་སྟེ་རྗེབཙུན་དབོན་དེ་སྐབས་གནས་གསར་པའི་གཙུག་རྒྱན་འདི་ཕྱིའི་སྐྱབས་གནས་སུ་བཞུགས་པ་དེས། རྫོང་ནས་ལྷ་ས་པའི་དམག་ལ་ཇ་འདྲེན་གནང་བ་སོགས་སྒོ་དུ་མ་ནས་རྟེན་འབྲེལ་འཕྱུགས་པ་འདྲ་བས་ཡིད་ཆེས་པ་ཞིག་མ་བྱུང༌།
གང་ལྟར་དེ་ནས་བཟུང་འདི་ཡིན་མེད་དེ་བ་ཞིག་གི་ངང་ལ་འགྲོའི་གདའ། ལོ་ཉེར་ལྔ་ལོན་པའི་དུས། བདག་གི་བླ་མ་དྲིན་ཅན་མངའ་རིས་པ་དེ་བསྙུང་བའི་ཚུལ་བསྟན་པ་ཟླ་བ་གཅིག་དང་ཞག་ཉི་ཤུའི་བར་དུ་བྱུང་བ་ལ།
ཉིན་མི་དལ་མཚན་མི་གཉིད་པའི་ཚུལ་དུ་གཟིམས་འགབ་ཏུ་ཉལ། ཞབས་སྙིང་ག་ལ་སྦྱར་ཞིང་བསྲོས། བཤང་གཅི་ཐམས་ཅད་ཀྱང་ཕྱག་ཕྱི་བྱས་པས་སྡིག་པ་དག་པའི་རྟགས་མང་པོ་བྱུང༌།
གསུང་གི་ཐ་མར། ཆོས་རྗེ་ཁྱེད་སྐྱིད་ཆོས་དང་རྣམ་གཡེང་དུ་མ་སོང་བར་དགེ་སྦྱོར་ལ་འབུངས། དཀོན་ཅོག་བརྩེགས་པ་དང་འདུལ་བ་ལུང་གཞི་ཅིས་ཀྱང་ཞུ་ཐུབ་པ་གྱིས།
ལས་འབྲས་ལ་ཆུང་ངུ་ནས་འཛེམ་དགོས་གསུངས། དེ་ནས་གསུང་ཡེ་མི་འབྱོན་པར་སྤྱན་ནམ་མཁའ་ལ་ཧད་དེ་གཟིགས་པ་ཁོ་ནའི་ངང་ནས། ས་ག་ཟླ་བའི་ཚེས་བརྒྱད་ཀྱི་སྲོད་ལ་དགོངས་པ་ཆོས་

དབྱིངས་སུ་ཐིམ་ནས། ཚེས་བཅོ་ལྔའི་བར་སྐུའི་གཟི་འོད་ཟླ་བ་ལྟར་དྭངས་ཤིང་འོད་འཕྲོ་བ་གཞོན་ནུ་ལང་ཚོ་ལ་བབས་པའི་རྣམ་པ་ཅན་དུ་བཞུགས། དེ་ནས་གཞན་རྟགས་ནི་ཅི་ཡང་མ་བྱུང༌། སྐུའི་གཟི་མདངས་བསྙུང་བའི་སྒང་གི་དེ་ཙམ་དུ་འདུག་ནས།
ཞག་གསུམ་བཞག་ཀྱང་གཞན་ཁྱད་མ་བྱུང་བ་ནས། ཚེས་བཅོ་བརྒྱད་ཀྱི་ཉིན་སྐུ་གདུངརིན་པོ་ཆེ་ངེད་རང་གི་ཕྱག་ཕྱི་བྱས་པའི་ཚེའང་ཤིན་ཏུ་གཙང་ཞིང་དྲི་ཞིམ་ལ་ཡིད་འཕྲོག་པ་ཞིག་གདའ།
ཆབ་སེར་རེ་ཙམ་ཡོད་ནའང་བྱིན་རླབས་རྟེན་ཡོང་བ་འདུག་པ་ལ་སྙམ་པ་བྱུང་མ་ཐག་ཅོར་སྒྲ་དང་བཅས་ཆུ་གཙང་དྭངས་པ་འདྲ་མོ་ཏིང་གང་བྱོན་པ་དེ་ཁེངས་མ་ཐག་རྦད་ཀྱིས་ཆད། སྐུའི་གནས་འདི་འདྲ་ནས་བྱོན་ཡང་ཐམས་ཅད་ཀྱིས་བལྟས་པས་མི་ཤེས་ལ།
དེའི་སྲོད་ལ་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་དུ་ཞུགས་ལ་ཞེན་པ་ན། མེ་ཐམས་ཅད་དུམ་བུ་གཅིག་ཏུ་གྱུར་པའི་རྩེ་མོ། ནཱ་རོ་མཁའ་སྤྱོད་མའི་དབྱིབས་འདྲ་བ་འབར།
འཇའ་དཀར་པོ་བསམ་གྱིས་མི་ཁྱབ་པ་འདུས། དེ་ནུབ་མ་ཤེས་མོད། སང་ཉིན་ཐབ་ཀའི་ཉེ་འཁོར་ནས་མེ་ཏོག་དཀར་པོ་སིལ་མ་ལྷག་པར་རྙེད། མེ་མཆོད་ཀྱི་སྒང་ཙམ་ལ་ཐག་སྒྲ་དང་བཅས་ཐུགས་ཀའི་ཐད་ཀྱི་བུག་པ་ནས་བདག་གི་པང་དུ་སྐུ་ཤ་མཐེབ་སོར་ཙམ་ཞིག་བྱོན།
སྐུ་གདུང་ཐམས་ཅད་ནི་ཤེལ་ལྟར་དྭངས་པའི་གདུང་ལོག་ཏུ་ཕལ་ཆེར་གྱུར། རིང་བསྲེལ་ཀྱང་མང་དུ་བྱོན། མེ་མཆོད་ཕུལ་གྲུབ་ནས་པུར་ཁང་ལ་མགོ་གཏད་ཉལ་

བ་ན། བླ་མ་དེ་སྐུ་ཐང་རྐྱང་དུ་བཞེས་པའི་སྐུའི་དབྱིབས་ཇི་ལྟ་བ་ཞིག་སྔས་འགོར་བྱོན་ནས་ཆོས་རྗེ་ཡར་བཞེངས་དང་གསུང་བ་ལ། བདག་ཐུགས་ཀྱིས་གཏོང་བ་ལགས་སམ་ཞུས་ངུས་པས། ངུ་མི་དགོས་ང་འོག་མིན་དུ་སླེབ།
འོག་མིན་འདི་ག་ཡིན་མོད་གསུངས་ཕྱག་སྤྱི་བོར་བཞག་བྱུང་མ་ཐག་གཉིད་སད་བྱུང་བས། མཆི་མས་སྔས་བངས་འདུག་ཅིང༌། སླར་ཡང་སྐད་ཀྱིས་བརྣངས་པར་ངུས། ཕ་ཡིས་ཡང་ཡང་བོར་བའི་དྭ་ཕྲུག་བདག །བདག་གཞན་དོན་གཉིས་སྒྲུབ་པར་རློམ་ལགས་མོད།
།མོད་ལ་བླ་མ་དྲན་པའི་མཆི་མ་ལྷུངས། །ཀྱི་ཧུད་བསམས་ཤིང་བླ་མ་ཡབ་སྲས་དྲན། །དེ་ནས་དགུང་ཞག་གི་བར་ཐུགས་དམ་གྱི་སྙིང་པོ་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་བཞེངས་ཏེ།
ཞགས་བདུན་བདུན་ནས་དཀྱིལ་འཁོར་བསྡུ་བ་དང༌། སྟ་གོན་སྐྱོར་བ་སོགས་གཞན་ཕན་བདུད་རྩི་ཇི་ལྟ་བའི་ལུགས་བཞིན་བདག་ཅག་བཞིས་དགུང་ཞག་མ་གྲོལ་བར་ཆོ་ག་ཚར་གཉིས་རེ་བྱས།
གསོལ་བ་བཏབ། བདག་གཅིག་པུས་དཔལ་རྡོ་རྗེ་འཇིགས་བྱེད་རོ་ལངས་བརྒྱད་སྐོར་གྱི་རྡུལ་ཚོན་གྱི་དཀྱིལ་འཁོར་དུ་དགུང་ཞག་གསུམ་པའི་བར་མཆོད་ཅིང་གསོལ་བ་བཏབ། ངེད་ཀྱི་བླ་མ་དེ་ན་བཟའ་ཚུན་འཐེབ་ཡོང་མི་ཉན་པར་གཅིག་བྱུང་མ་ཐག་གཅིག་མི་ལ་གནང་ཚར་འགྲོ་བས་ཕྱག་རྫས་ནི་མི་བདོག
།འཕྲལ་གྱི་རྡོ་རྗེ་འཛིན་པ་དང་དགེ་སློང་གི་མཁོ་བའི་ཡོ་བྱད་ཅུང་ཟད་ཡོད་པ་དེ་རྣམས་དང༌། བདག་རང་གི་ཆས་ཀའི་ལུགས་དྲག་པ་རྣམས་

མཁན་ཆེན་ཐམས་ཅད་མཁྱེན་པའི་དྲུང་དུ་ཐུགས་དམ་ལ་འདོགས་པར་ཞུ་བ་ལ་ཕུལ། དགུང་ཞག་གསུམ་པའི་ཐོག་ཏུ་དགོངས་རྫོགས་དངོས་གཞིའི་ཁུངས་དགེ་འདུན་བརྒྱད་བརྒྱ་ཙམ་ལ་ཉིན་ཐུབ་ཀྱི་བསྙེན་བཀུར་གང་ཅི་ཐམས་ཅད་སྡེ་པ་ནས་སྐུ་དྲིན་བསྐྱངས་ཏེ་ཤིན་ཏུ་རྒྱས་པར་བསྒྲུབས།
ངེད་རང་གིས་བདག་ཏུ་བཟུང་བའི་དངོས་པོ་ཐམས་ཅད་ཕོངས་པ་མེད་པར་བཏང༌། དགུང་ཞག་དེ་གྲོལ་འཕྲལ་ནས་བཟུང་དགེ་སྦྱོར་ཞིག་བྱེད་དགོས་སྙམས་ཡོད་ཀྱང་འགྱངས་པའི་སྐབས་ཤིག་རྨི་ལམ་དུ།
བདེ་བ་ཅན་ན་བདག་གི་བླ་མ་རྡོ་རྗེ་འཆང་དེ་བཞུགས་འདུག་པའི་དྲུང་དུ་སླེབ། བྱིན་རླབས་ཞུས་པས། ང་ཁྱོད་ལ་རེ་ཆེན་པོ་ཞིག་ཡོད་དེ། ཁྱོད་རི་ཁྲོད་འགྲིམས་ཟེར་སྒུག་སྒུག་ནས།
ཀླུངས་ཁྲོད་དུ་ཐ་མལ་དུ་འཆི་བ་འདྲ་ཟེར་དྲུང་བླ་མ་བའང་ཐུགས་ཁྲལ་དུ་གྱུར་གདའ། ད་དུང་བུ་ཚའི་སྤྱོད་པ་ཀ་བྱེད་དམ། ཁྱེར་ཁ་ལ་གསུང་མགོ་ལ་ཐལ་ལྕག་ཅིག་སྐྱོན་བྱུང་བས་གཉིད་ཕྲད་ཀྱི་སད།
བླ་མ་དེའི་ཞལ་རས་མིག་སྔར་གསལ་དྲག་ནས་སྐད་ཐོན་པར་ངུས། ད་ཐབས་མེད། ད་ནང་རང་ནས་དགེ་སྦྱོར་སྒྲིགས་བཅུར་ཞིག་བྱེད་དགོས་སྙམ། དེ་ནས་བཟུང་ཉི་མ་ཕྱེད་ཡན་ཁ་ཏོན་གྱི་ཁུངས།
ལྟོ་གདན་གཅིག་ཏུ་སྒྱུར། གཏོར་བསྔོས་ཐུན་གཉིས། བརྒྱ་རྩ། ཟ་བྱེད་མཁའ་འགྲོའི་སྦྱིན་སྲེག་སཙྪ་འདེབས་པ་སོགས་གཡེང་བ་དང༌། གཉིད་དབང་དུ་མི་གཏོང་བའི་དམ་བཅའ་དྲག་པོ་ཞིག་བགྱིས་ནའང༌།
དམ་བཅའ་འདུས་བྱས་ཡིན་པས་འཕྲལ་དུ་ཞིག །དམ་པའི་སྤྱོད་པ་བསླབས་ཀྱང་མི་ཤེས་ལ། །དམ་པ་མིན་

པའི་ཀུན་སྦྱོར་ཞོར་ལ་ཤེས། །དམ་པས་ཁྲེལ་གནས་བདག་ལ་བླ་མས་གཟིགས། །གཟིགས་པ་སྒྲིབ་མེད་དེ་ཡིས་དུས་ཀུན་དུ། །དུ་མའི་གསུང་གིས་དགེ་ལ་བསྐུལ་ན་ཡང༌། །ཡང་དག་མ་ཡིན་རྣམ་རྟོག་ཁོ་ནས་གཡེངས། །གཡེངས་མེད་བསམ་གཏན་སྒོམ་དུས་ནམ་ཡོང་ན།
།ན་རྒས་འཆི་སྐྱེའི་སྡུག་བསྔལ་བཟོད་པར་དཀའ། །དཀའ་བས་བཙལ་བའི་ཆོས་ནི་དེ་བས་དཀོན། །དཀོན་མཆོག་སྐྱབས་སུ་འཛིན་པ་ཆེས་དཀོན་མོད། །མོད་ལ་བསམ་མནོ་ཐོང་ལ་དགེ་སྦྱོར་འབུངས།
།སྐུ་གདུང་རིན་པོ་ཆེ་ལ་གདུང་ཚ་ཁྲི་ཚོ་བརྒྱད་བཏབ་པ་སོགས་རང་གི་ནུས་པ་དང་བསྟུན་པའི་སྐུ་དྲིན་ཁྱེར་ཐབས་དེ་ཙམ་ལས་ནི་མ་གྲུབ། བླ་མ་འདིའི་ཕྱོགས་སུ་ལུས་ལོངས་སྤྱོད་གཏང་ནའང་ཆུངས་བ་ལས་མི་བདོག་སྟེ།
ཇི་སྲིད་མ་ཤིའི་བར་དུ་མ་བརྗེད་པར་གསོལ་བ་འདེབས་པ་ལས་ཐབས་གཞན་མི་གདའ། ལོ་དེའི་ནང་དུ་སྡེ་ཆེན་འགའ་ཞིག་གིས་སྦྱར་དུག་མ་རུངས་པ་ཞིག་བཏང་བ་ལ་བརྟེན་ནས།
ཟུག་གཟེར་ལ་སྲན་པའི་ཐབས་མེད་ཅིང༌། སེམས་འཁྲུལ་ནས་གནམ་ས་མགོ་གཞུག་མི་ཤེས་པ་ཞག་ལྔ་ཙམ་བྱུང༌། ནང་གཅིག་ཤིན་ཏུ་མ་བདེ་བར་འཆི་བ་ཡིན་ནམ་སྙམ། འཕོ་བ་ལྟ་བུར་འགྲོ་བསམ་ལམ་ཟབ་ཅིག་བསྒོམས་པས།
བླ་མ་དྲན་དྲགས་འཆི་མ་མང་དུ་ཤོར་བས། བློ་བཟང་འཁྲིས་ན་ཡོད་པའི་མནོ་བསམ་ལ་ང་ཟུག་མ་བཟོད་པར་ངུ་བ་ཡིན་ནམ་བསམས་པ་འདྲ། བླ་མ་ཡིན་པ་ལ་ཐུགས་དམ་ལ་འཇོག་དགོས་ཟེར་ཆོས་བཤད་མང་པོ་བྱས་བྱུང༌།

དེ་འཕྲལ་སློབ་དཔོན་པདྨ་ལ་གསོལ་བ་ཞིག་འདེབས་དགོས་སྙམ། གཏོར་མ་བཤམས། བྱང་གཏེར་གྱི་འཕྲིན་ལས་འབྲིང་པོ་གྱེར་བས། སྤྱན་འདྲེན་ཡན་ལ་ནི་ཟླ་བོ་ཚོས་གྱིར་བ་མ་གཏོགས། སྐད་ཐོན་རྒྱུའང་མི་གདའ།
སྤྱན་འདྲེན་ནས་ཤེས་པ་འུར། སྐད་འབོད་པ་རྒྱག་པ་ཙམ་ཐོན། དྲག་རོལ་ཡུན་རིང་ལ་དོས་དྲག་པ་བྱས། དེ་མ་ཐག་ནད་ཁྲུས་ནས། ཁྲུས་སྐོར་ཁོར་བཅུ་གསུམ་བྱུང་བས་ནད་སིང་ངེ་ཐོན་ནས། དེང་སང་གི་བར་དུ་ཟོ་མདོག་བཟང་ལ་བྱུང་ཚད་བཞེས་ཆོག་པའི་ཕག་པ་ལ་འགྲན་བཙུགས་ཆོག་པ་འདི་ག་ལགས་མོད།
དུག་གསུམ་ནད་སེལ་ཨྱོན་བྱིན་རླབས་ཀྱིས། །དུག་ནད་མ་ལུས་བཤང་བའི་ལམ་ནས་བུད། །དུག་རོ་ཙམ་ཡང་མེད་པའི་གདེངས་ཆེན་ཐོབ།
།དུག་ཆེན་བདུད་རྩིར་བསྒྱུར་བའང་བླ་མའི་དྲིན། །འདི་ནས་བཟུང་སྟེ། བྲག་སྣ་བའི་སྒོས་གཡོག་ཨ་ཞང་བྱ་བ་ཞིག་གིས་གཟུང་ཐུད་རྡོ་ཆར་དང་བཅས་པ་བྱ་བའི་བར་དང༌། དེས་མཚོན་ནས་གླང་ལོ་གླིང་ལོག་ཆེན་མོའི་བར་གྱི་བྱས་བྱུང་རྣམས་ཞིབ་པར་བྲིས་ན།
སྣང་ཚུལ་ཐོས་ན་དགྲ་ཡང་མཆི་མ་འཆོར། །མནོ་བསམ་བཏང་ན་སྙིང་རླུང་གློ་བུར་ལང༌། །གནས་ཚུལ་བསམས་ན་ཡི་མུག་ཚིག་པ་ཟ། །དེ་ཕྱིར་དེ་དག་བརྒྱང་དུ་སྐྱུར་ལས་ཞོག
།སྡུག་པོ་ཉམས་སུ་མྱོང་བ་དེས་ཆོག་གི །སྡུག་གཏམ་ཡི་གེར་བྲིས་ནས་དགོས་པ་མེད། །སྡུག་བསྔལ་རྩ་བ་དམྱལ་བར་མ་སྐྱེས་ན། །སྡུག་པོ་དེ་ཙམ་སྲན་ནའང་ཐུབ་པར་མཆིས། །བོ་དོང་ནས་བུད་པའི་ཚེའང༌།
སྡེ་པ་རྣམས་ཀྱང་རྟ་ཁྲོམ་བཟབས་སྤྲོད་དགེ་རྩ་ལོ་གསར་

ལ་འབྱོན་པ་འདྲ་མོ་མ་གཏོགས་མི་གདའ། ངེད་རང་གི་སེམས་ལ་ཀྱག་དེ་ག་ཡིན། ཕ་ཡུལ་སྤོང་བར་བྱིན་གྱིས་རློབས། །ཟེར་གསོལ་བ་འདེབས་དགོས་པའི་ཚོད་ན་ཐོག་ཏུ་བྱུང་གནས་མང་པོ་ཞིག་འཁོར་ཉན་ཆེ། བློ་ཕུགས་ཆོས་དང༌།
ཆོས་ཕུགས་སྤྲང༌། ཐུགས་དམ་པ་དགའ་མོ་ཞིག་ང་བྱུང་སྙམ་པ་མ་གཏོགས། གཞན་འདི་ཡིན་ཅིག་མ་བྱུང༌། བསམ་འགྲུབ་རྩེར་སྡོད་སྐབས། བྲག་དམར་མཁན་རིན་པོ་ཆེ་དང་མཇལ། བྱང་གཏེར་གྱི་དུག་དབང་དེ་བཞུགས་ཀྱི་འདུག་ནས་གསོལ་བ་བཏབ་པས།
དངུལ་ཕོར་དང༌། གསེར་ཞོ་གང༌། ཀ་གདན་སྒྲིལ་མ་ལྔ་སོགས་ཆ་རྐྱེན་མང་པོ་དགོས་གསུང་པ། མི་ཡུལ་དོན་པས་དེ་ཙམ་མི་འབྱོར་པ་འདྲ་སྙམ་ནས་མ་ཞུས། རི་ཆོས་ཤིག་དགོས་ཞུས་པས་ཟླ་བ་ལྔ་དྲུག་འགོར་གསུངས་འཇིགས་འཇིགས་མོ་མཛད་ཀྱི་འདུག་ནས་མ་གནང༌།
ཕྱག་འབུལ་བྱས་གྲུབ་པས་དེ་ཕྱིན་ཆོས་འབྲེལ་ཞིག་ཐོབ་ན་དགའ་བ་འདྲ་སྙམ་ཕྱག་བཞི་པའི་རྗེས་གནང་ལུང་ཁ་ཅིག་དང་བཅས་པ་ཞུས་ཤིང་གནང་ངོ༌།
།སྡུག་པོས་ཆོས་ཤོར་བ་མེད་ཟེར་བ་བདེན་པོར་གདའ་བས། དེ་ཐམས་ཅད་ཀྱི་བར་དུ་ངེས་རང་གི་དགེ་སྦྱོར་སྒྲིགས་མ་ཆེ་ཕྲ་ཐམས་ཅད་ཡེ་མ་ཆག་མོད། ཕྱིས་སྐྱེད་དུ་སོང་བ་ནས་འཆག་པ་མང་དུ་སོང་བྱུང་སྟེ།
སྐྱེད་པོ་མི་ཐེག་པའི་ཚན་ཅིག་ཨེ་ཡིན་བསམ། ཟླ་བ་ལྔ་དྲུག་གཅིག་གི་བར་མི་མང་པོའི་གསེབ་ཏུ་ཁྱོམ་ཁྱོམ་སྡོད་དགོས་པ་བྱུང་བས་སུན་པ་ལྟ་བུར་གྱུར་ཏེ། མྱུག་ཏུ་སླེབ་མ་ཐག
རང་རེ་ལ་ལུགས་གཉིས་

ནས་རེ་མཁན་སུ་ཡང་མེད་པས་སྐྱིད་པར་ཡང་བྱུང༌། ཁང་པ་ཆུང་ངུ་འོས་ཙམ་ཞིག་འདུག་པ་དེ། མྱུག་རྩིས་ལེན་པའི་མི་སྣ་ཚོས། ངེས་ཀྱི་སྡོད་ས་ཡིན་ཟེར་གྱི་འདུག་པ། གཞན་ཕྱག་ཕྱི་དྲག་པ་ཚོ་ནི་དེར་བཞུགས་མི་ཉན་འདུག་པས།
ཟ་རུ་མ་ཉན་པ་དཀོན་ཅོག་མཆོད་བྱས་གནང་བར་གདའ། ཚེ་འདིའི་དཔོན་དང་ཕྱི་མའི་བླ་མ་ལས། །འཕྲལ་གྱི་སྒོས་དཔོན་འདམ་པའི་དད་གུས་ཅན། །འགྲོ་མགོན་གཞོན་ནུས་ཁོང་རའི་བསོད་ནམས་ལས།
།ཆེས་ཆུང་ཁང་ཆུང་ཞིག་ཏུ་སྡོད་གནས་བྱིན། ངེད་གནས་མལ་ཟས་གོས་གང་ལའང་རུང་མོ་ཞིག་མི་བདོག་པས་དེ་གར་འདག་སྦྱར་བྱས་མཚམས་དམ་པོ་ལ་བསྡད། འའི་གང་ལ་སྙིང་པོ་ཡེ་མི་འདུག །སྔར་ཕན་གྱི་ཟ་རི་ཟི་རི་དེ་དག་དོན་མེད་འབའ་ཞིག་ལ་སོང༌།
དགེ་སྦྱོར་ཀྱང་གཙོ་ཆེར་རྒྱ་འདྲེ་འདིས་ཆོས་སྒྲུབ་པ་ལ་བར་ཆད་བྱས་ཀྱི་དོགས་མགོན་པོ་ཁོ་ན་ལ་བགྱིས་མོད། ད་ནི་དེ་བས་ཀྱང་ཕྱི་མ་ཕན་གྱི་ཐེབས་ཤིག་དགོས་པ་འདྲ་སྙམ།
གཙོ་བོ་བླ་མའི་རྣལ་འབྱོར་དང་བསྟུན་ནས་རྗེ་བླ་མའི་སྐུ་སྟོད་འབུམ་ཐེར་གཅིག་ངག་ཐོག་ནས་བཏང༌། དེ་ནས་བཟུང་ལོ་རེ་ལ་སྐུ་བསྟོད་འབུམ་ཐེར་རེ་གཏོང་བའི་དམ་བཅའ་བྱས་པ། རེས་གཉིས་འབུམ་ཙམ་དང༌།
ཕྱེད་དང་གཉིས་འབུམ་ཙམ་སོང་བ་མང་བ་བྱུང༌། ནུབ་ཅིག་རྨི་ལམ་དུ། འདར་ནས་རིན་པོ་ཆེའི་ཕྱག་དམ་ཡིན་ཟེར་བའི་ཡི་གེ་ཞིག་མི་ཞིག་གིས་སྤྲད་བྱུང་བ་བཀླགས་པ་ན། ཀུན་རྫོབ་ལྷ་སྔགས་ཏིང་འཛིན་གྱི།
།སྲུང་བའི་འཁོར་ལོ་མ་ལུས་པ། །རྡོ་རྗེ་བྲག་རྫོང་མར་འདུས་པས།།འདི་ཉིད་ཁོ་ན་སྒོམ་པར་ཞུ། །བྱ་བ་ཞིག་འདུག་པ་ན་ངོ་མཚར་ཆེ་སྙམ་མགོན་པོའི་

སྔགས་རྣམས་ཀྱང་སྔར་ཁོ་ན་བཞིན་བཟླས། ལོ་དེའི་ཟླ་བ་བཅུ་གཅིག་པའི་ནང་དུ་ནུབ་ཅིག་ས་སྲིབས་ཙམ་ལ་རྐང་པ་གཡོན་གྱི་ན་ཚ་ཡོད་པ་འདི་ན་སྔར་དང་མི་འདྲ་བའི་ཚ་དབལ་དྲག་པ་སྲན་མི་ཐུབ་པར་འཁྱུག་ཅིང་འཁྲིག
།ཁབ་བཙུགས་པ་ལྟར་ཀར་ཀར་བ་དང༌། ཆུ་ཁོལ་བ་ལྟར་ལོང་ལོང་བྱེད་པ་ཞིག་འདུག་པས་ལག་པས་བྱུགས་པས་སྲེབ་ཐུག་ཐུག་འདུག །མཚན་ཕྱེད་ཙམ་ལ་དགེ་བཤེས་ཕུར་པ་བྱ་བ་ཞིག་ཡོད་པ་ཐུན་གཏོར་འབུལ་དུ་བྱུང་བ་ན་མར་མེ་བཏེག་ནས་བལྟས་པས།
སྦོམ་ཕྲ་སྨྱུག་གུ་སྦོམ་ཤོས་ཙམ་འབུར་པོ་རྣམས་ཀྱི་མདོག་དམར་ཤིག་གེ་བ། ཀྱོངས་རྣམས་ང་རང་གི་ཤའི་མདོག་ཏུ་ཡོད་པ་བཞག་འཁྱིལ་བ་ལྟ་བུའི་སྒོར་མོ་མེ་ལོང་ཆེན་པོ་ཙམ་ཞིག་འདུག་པ་དེ་མཐོང་མ་ཐག
།དགེ་བཤེས་ཕུར་པའི་བྱད་སྦོབ་ཀྱི་སྐྲངས། དེ་ནས་རིམ་བཞིན་ལུས་ཐམས་ཅད་སྐྲངས་པ་ལ་ཚ་དབལ་བྱས། མཚན་ཡལ་ལེ་ཨ་ཙ་འབོད་དགོས་པའི་ན་ཚ་ཞིག་ཐེབས་བྱུང་བ། ངས་དབང་ཆུང་ཞིག་བྱས་པས་ཕན་སོང་བས།
དགོད་བྲོ། ང་རང་གདོན་གྱིས་ཟིན་བཞིན་དུ་གཞན་ལ་ཕན་པ་སྙམ་པའང་བྱུང༌། སྦྲུལ་ལྟ་བུ་དེ་ཞག་ཁ་ཅིག་ནས་ཇེ་ཡལ་ལ་སོང་ནས་མི་སྣང་བར་གྱུར་མོད། ལར་ངེད་རང་ལ་ཆག་སྒོ་ཆེ་ཙ་ན་རྐང་པའི་ནད་འདི་ཐུ་རུ་འགྲོ།
ཆག་སྒོ་མེད་དུས་ཚ་བེར་རེ་བ་ཙམ་ལས་མི་འབྱུང་བ་ཞིག་གདའ་བ། ནཱ་ག་རཀྵ་སོགས་ཀྱི་ཐུགས་དམ་དང༌། ལྷ་རྗེ་ཀྱིས་ཟེར་ཚད་བྱས་ཀྱང་ཕན་རྒྱུ་ནི་མི་གདའ། ཟླ་བ་བཅུ་གཉིས་པའི་ཚེས་གཉིས་ལ་དྲིན་ཁྱེར་ཐབས་མེད་པའི་མ་རྒན་མོ་དེ་

ཞི་བར་གཤེགས། དགུང་ཞག་ཞེ་དགུའི་བར། དཔལ་ཀྱེ་རྡོ་རྗེའི་དཀྱིལ་འཁོར་དུ་དབང་ཉིན་རེ་བཞིན་ཕུལ། སྐུ་གདུང་ལ་ཞུགས་འབུལ་བ། གདུང་ཚ་རྣམས་ཟབ་ཕུར་སྤྱན་འདྲེན་པ་ལོ་མ་འཁོར་གྱི་བར། ཟླ་བ་བྱུང་ངོ་ཅོག་གི་ཚེས་གཉིས་ལ་སྒྲུབ་མཆོད་གང་འོས་རེ་རྒྱས་པར་སྒྲུབ་པ་སོགས་དྲིན་ལན་གྱི་ཁུངས་ཆ་ཙམ་འཁྱོར་བར་བྱས་མོད།
བསམས་ན་མ་འདིའི་དྲིན་འཁྱེར་བ་ལ་དཀའ་མོ་ཞིག་ཡོད་དེ། ནམ་ཞིག་བདག་གིས་བྱང་ཆུབ་མཆོག་ཐོབ་ནས།
།ནམ་མཁའི་མཐས་ཀླས་འགྲོ་བ་སྒྲོལ་ནུས་པ། །དེ་ཚེ་མ་འདི་དྲིན་ལན་འཁོར་ལགས་མོད། །དེ་འདྲའི་གནས་སྐབས་སྨོན་པ་ཙམ་དུ་ཟད། །ལོ་ཉེར་དྲུག་ཏུ་སླེབ་པའི་བྱ་ལོ་ཟླ་བ་གཉིས་པའི་ཚེས་ལྔ་ལ་ལམ་དུ་ཞུགས་ཟབ་བུ་ལུང་མཇལ་དུ་ཕྱིན་སྐབས།
ཡར་ལམ་ཞོང་ཞོང་དུ་གནས་སྐོར་ལ་ཕྱིན། གནས་མཇལ་ཞུས་པས། བཙུན་མ་འདྲེ་ཁ་མ་ཞིག་གིས་ཁང་ཐོག་ནས་བསྒྱུར་སྦྱང་དང་བཅས་སྒོ་འབྱེད་དུ་མ་ཉན།
ནན་ཏན་དུ་ཞུས་པས་སྒོ་ཕྱེ་ཙམ་བྱུང༌། རིན་པོ་ཆེ་གདན་ས་བ་བྱ་བ་ཡིན་ཟེར་བའི་བཙུན་རྒན་ཞིག་གིས་རྟེན་བཤད་བྱས། ངས་ཁས་ཕྱུག་མང་པོ་དང༌། སྙན་དར་ཁ་རེ་ཕུལ་བས་མཉེས་པ་འདྲ་གནས་ཚང་ཡང་བཏང༌། ཁྱེད་ལ་ནེ་གུའི་ཕྱག་དཔེ་འདྲ་ཡོད་དམ་ཞུས་པས།
ཡོད་གསུང༌། གཡར་པོ་དགོས་ཞུས་པས། ཅི་ཟེར་དོ་ནུབ་ལྟ་ནི་མི་ཐུབ། སང་ནི་ཁྱེད་འགྲོ། གནས་སྐོར་བ་ལ་དཔེ་ཆ་བསྐུར་བས་ངའི་དཔེ་ཁུངས་མེད་དུ་འགྲོའམ་གསུང་བ་ལ།
མི་སྐྱོན་ངེད་ཤངས་ཆོས་འདི་ལ་མོས་པོ་ཞིག་བདོག་ནའང་དེ་སྔ་མ་ཐོབ། ཞོང་ཞོང་འདི་

བླ་མའི་གནས་ཡིན་ཟེར་བས་རྟེན་འབྲེལ་ཅིག་བརྟག་པ་ལགས་བྱས་པས་དགོད་ཅིང་པོ་ཏི་ཞིག་ཁྱེར་བྱུང་ནས། ཆོས་དྲུག་རྡོ་རྗེ་ཚིག་རྐང་དང༌། ཕྱག་དྲུག་པའི་གཏོར་ཆོག་ཅིག་སྤྲད་བྱུང་བ། ངེད་རང་ལ་དཔེ་ཆ་འདྲི་ཆས་ཁྱེར་ཁྱེར་བ་ཡོད་པས་འཕྲལ་དུ་བྲིས་པས་ཁོང་མཉེས།
འདིར་གནས་སྐོར་བ་མང་པོ་བྱུང་སྟེ་ཐང་ཆད་སྐུམ་སྟེ་ཉལ་མཁན་རྐྱང་མིན་པ་མི་ཡོང་བ་འདུག །ཁྱོད་དོན་གཉེར་བྱས་དཔེ་ཆ་འདྲི་ལུགས་དང༌།
ཁ་ཏོན་བྱེད་ལུགས་སོགས་ཨ་ཐོ་ཞིག་འདུག །དབྱིབས་འདི་ལ་བལྟས་ན་སྐྱེ་ས་དྲག་པ་ཞིག་ཀྱང་ཡིན་པ་འདྲ་གསུང་བ་ལ། ཆོས་རྗེ་ཚར་བ་བྱ་བ་ཞིག་གི་གྲྭ་བ། སྟོང་མཐོན་པོ་ཡ་ནས་ཀྱི་བླ་ཆུང་ངན་དག་ཅིག་ལགས།
གནས་གསར་བ་དང་ན་ནིང་ནས་ཡོན་མཆོད་འབྲེལ་པོ་ཡོད་པས་རྟ་འདི་ཁོང་གིས་རྟ་སྐྱེལ་མཛད་པ་ཡིན་བྱས་པས་གོ །ཁྱོད་ཀྱིས་དེ་ཙམ་ནུས་ནས་ངས་ཤིང་བྱིན་གྱིས་གསུངས་ཡི་གེ་མ་ཚར་བར་ཨོང་ཀོང་བཏང་ནས་སྐྱིད་དུ་བཅུག
།ཕར་ཡང་ཞབས་ཏོག་འབུལ་བས་མཉེས་པར་བྱས། མགོན་ཁང་ཆུང་ངུ་དེའི་སྒོ་ལ་སྔས་བསྟད་ནས་ཉལ་བས། ནམ་ལངས་ཁར་རྨི་ལམ་དུ་ཁང་པ་དེ་ནས་མི་ཞིག་འཐོན་བྱུང་ནས། སྐད་གོ་རྒྱུ་མེད་པའི་པིར་པིར་འདྲ་ཟེར་ཞིང༌།
ངའི་ཆོས་གོས་ཀྱི་དྲ་རྣམས་སུ་ལི་ཁྲིས་ཐིག་ལེ་རེ་རེ་བྱས་སོང་བ་ན་གཉིད་སད། རིམ་བཞིན་ཕྱིན་སྟག་སྣ་ན་གུང་ཚིགས་བྱེད་ཀྱི་ཡོད་པའི་ཚེ། ཕ་རྒན་གྲུབ་པ་ཅན་དེ་བསྙུང་བས།
ཕྱིར་ཤོག་ཟེར་བའི་བང་ཆེན་སླེབ། ཟླ་བོ་བྱིངས་ཡར་བརྫངས། ངེད་མི་བཞིས་བཟའ་བཏུང་ཅི་ཡང་ཡིད་ལ་མ་བྱས་པར་སྟག་སྣ་ནས་ཉི་མ་ཕྱེད་ཡོལ་ལ་

ཡོངས་པས་མྱུག་ཏུ་ཐོར་ཆ་ཟིན་པ་ལ་སླེབ། ཕ་རྒན་ཀྱང་སྐུ་ཁམས་གཞི་མེད་དུ་དྭངས་འདུག་པས་གོ་བཅད་པར་བྱུང༌། ཐུགས་ཀྱང་མཉེས་མཉེས་མཛད། སླར་ཟབ་བུ་ལུང་ལ་ཕྱིན་ནས་མཁར་ཆེན་རྩེའི་མདུན་དེ་ན་ཡར་ས་སྲིབས་པ་ལ་སླེབ།
འོ་ཅག་རྣམས་ལ་ངོ་ཤེས་ནི་ཡེ་མེད། ས་ཕྱིས་པས་གནས་ཚང་མི་འབྱོར་རམ་ཟེར་གྲོགས་རྣམས་སེམས་ཁྲལ་དུ་སོང༌། བདག་གིས་རྟ་འདི་ལ་ཟ་རྒྱུ་ཞིག་བྱུང་ན། ངེད་རང་རྣམས་ནུབ་རེ་ཙམ་གར་ཉལ་ཡང་ཆོག་ཟེར་ཞིང་འགྲོའི་ཡོད་ཙ་ན།
སྡེ་ཕྱོགས་དེ་ནས་བུད་མེད་ལོ་བཅོ་ལྔ་ཙམ་འགྲོ་བའི་སྤ་ལོ་མ་ཞིག་དང༌། བཙུན་མ་དེ་ཙམ་ཞིག་བསྡོངས་ནས་སླེབ་བྱུང་བ། ངེད་ཚོ་དང་འཕྲད་མ་ཐག་འོ་དེ་ག་ཡིན་ཟེར་ནས།
ངེད་ཚོ་དང་བསྡོངས་ལོག་འགྲོའི་འདུག་པ་ལ། ངེད་ཀྱི་ཟླ་བོ་འདྲས་གང་ལ་ནི་འབྱོན་བྱས་པས་དོན་མི་གཅིག་བདོག་སྟེ་ད་ཡོང་བ་གདའ་ཟེར་ཞིང་དགོད། ངེད་རྣམས་ལ་གནས་ཚང་ཞིག་གནང་དགོས་བྱས་པས།
ངེད་གཉིས་ལ་ཁང་པ་མེད་རོགས་བྱས་ནས་གཡར་གྱི་འདིར་ཤོག་ཟེར་ཁྲིད་ནས། ཁྱིམ་ཞིག་ཏུ་གནས་ཚང་གཡོར་རོགས་བྱས། ངེད་རྟ་བབས་ཙམ་ལ་དེ་གཉིས་ལ་བཟང་ལན་ཅིག་བྱེད་སྙམ་ཙ་ན་གར་སོང་རྩད་མ་ཆོད་པ་ཞིག་བྱུང༌།
རིམ་བཞིན་མེ་ཚོར་དུ་སླེབ་ནས་ཞག་གཅིག་བསྡད། ཟབ་བུ་མདར་ཞག་ལྔ་བསྡད་ནས་ལྷ་ཁང་བར་པ་དེ་ལ་སྐོར་བ་གང་འགྲོ་དང༌། སྐུ་འདྲའི་དྲུང་ལ་ཉིན་རེ་ལ་ལེ་བདུན་གསོལ་འདེབས་དང་བསྟུན་པའི་ཕྱག་བརྒྱ་ཚར་རེ་བགྱིས།
གངས་ཆེས་པ་ནས་གཏེར་ལུང་སོགས་བསྐོར་བའི་སྤྲོས་པ་ནི་མ་བྱུང༌། སྒྲུབ་ཆེན་འདྲས་ཆོས་སྐད་འདྲི་བ་ལ་རང་

རེའི་གོ་ཚོད་དང་བསྟུན་པའི་ལན་བཏབ་པས་མཉེས། ཆོས་འབྲེལ་ཞུ་བའང་མང་པོ་བྱུང༌། དེའང་ཟླ་བོ་སྔོན་མ་ཚོ་གནས་སུ་སླེབས་ནས་ཞག་ཁ་རེ་སོང༌། ངེད་མི་ཡོང་བ་ཡིན་ནམ་སྙམ་དཔའོ་རྒན་པོ་ཞིག་ལ་ལྐོག་མོ་བཏབ་པས་དེ་ན་རེ།
ཅི་ཡིན། མོ་འདི་ལ་ཕས་བྲག་ལ་ལམ་དོད་ནས། བུས་བྱེ་མ་ལ་ལམ་མ་དོད་པའི་མོ་ཞིག་བབས་ཟེར་སྨྲས་འདུག་པ། ཁོའི་མོ་དེ་མངོན་ཤེས་སུ་འདུག་སྙམ་པའི་ཡིད་ཆེས་གཏིང་ནས་སྐྱེས། པདྨ་རྒྱལ་པོའི་སྐུ་དྲིན་རྗེས་དྲན་ནས།
།པདྨའི་སྒྲུབ་གནས་ཟབ་ལུང་དད་པས་བསྐོར། །པདྨའི་གསུང་གིས་ནམ་ཡང་མི་སླུ་བ། །པདྨའི་བྱིན་རླབས་རྒྱུད་ལ་འཇུག་གམ་སྙམ། །མར་ལམ་ལྕགས་པོ་རྩེ། པོ་ཏོག །སྲིན་འདུལ།
འཇག་རྣམས་སུ་ཕྱིན། གནས་འབྲེལ་སྨོན་ལམ་ཡིད་ཆེས་པ་རེ་བྱས་ཤིང་མྱུར་ཏུ་སླེབ། ལོ་དེའི་ཟླ་བ་ལྔ་པ། ཆུ་དབར་ཉི་སྦུག་ཏུ་འབྲོའི་སྔགས་འཆང་མཁས་གྲུབ་དབང་པོ་འཇམ་དཔལ་བློ་གྲོས་ཀྱི་དྲུང་དུ་ཆོས་ཞུ་བར་བརྩམས་པ་ན་ཤངས་ཆུ་ཤིན་ཏུ་རྒྱས་པས་བགྲོད་མི་ཐུབ་ཟེར་བཤོལ་བར་བརྩམས་པའི་ནུབ་རྨི་ལམ་དུ་ལུང་པ་ཁ་ལྷོ་བསྟན་རི་སྐྱ་ཁྲོབ་བེ་བ་ཞིག་གི་ལྡེབས་ལ་ཁང་པ་ཉིས་ཐོག་རབ་གསལ་ཡོད་པ།
དེའི་གཡབ་འཁོར་ཞིག་ན་བླ་མ་འབེར་མོ་བྱིན་ཅན་རཀྴའི་ཕྲེང་བ་བཟུང་བ་ཞིག་གི་དྲུང་ན་ང་འདུག་པ་ན། གཞོན་པ་ཞིག་གིས་རྒྱ་རཀ་གི་ཕྲེང་བ་རྙིང་པ་ཞིག་གཏད་ནས། འདི་ཁྱོད་རང་གི་དང་པོའི་ཐུགས་དམ་ཡིན།
ད་དུང་བཟུང་ན་ཁེ་ཆེ་བ་འདུག་སྟེ། བློ་ཐེ་ཚོམ་ལས་མི་འདུག །ད་རེས་མ་བཟུང་ན། དེ་ནས་མི་ཟིན་ཟེར་བ་ཞིག་རྨི་བ་

ནས། དེའི་སང་ཉིན་དེ་ག་དྲུང་དུ་ཕྱིན་པའི་ཚེ། ལུང་པ་སོགས་རྨི་ལམ་ཇི་ལྟ་བར་འདུག །བླ་མ་འདི་འབྲོའི་གདུང་བརྒྱུད་རྙིང་མ་མཐའ་དག་ལ་མཁས། ཨྱཱཻ་རིང་འབུམ་ཕྲག་ཉི་ཤུ་རྩ་དྲུག་བགྲངས། ཟིལ་གནོན་དངོས་སུ་ཞལ་གཟིགས།
གྲུབ་པའི་དབང་ཕྱུག་ཏུ་གྱུར་པ་ཞིག་ཡིན། དེ་དུས་ལམ་བར་དུ་སྐྱེས་པ་དར་མ་གྲིར་བསད་མ་ཐག་པའི་རོ་ཆེན་པོ་ཞིག་དང་ཕྲད། རྟེན་འབྲེལ་ལེགས་སྙམ་པ་བྱུང༌། བླ་མ་དེས་ཀྱང་ཐུགས་རྗེས་ལྷག་པར་བཟུང་ནས།
གནུབས་ལུགས་ཀྱི་གཤིན་རྗེ་དམར་ནག་གི་དབང་ལུང་རགས་པ་ཐོབ། སྲས་པོ་སྐུ་སྐྱེ་བས་སྤྱན་ཚབ་མི་ནུས་པར་བར་ཆད་ཆེན་པོ་བྱས། ཞག་བདུན་ཙམ་བསྡད་ནས་ཕྱིར་ཡོངས། སླར་ཟླ་བ་གཅིག་ཙམ་སོང་བའི་ཚེ་རྨི་ལམ་དུུ་བླ་མ་དེ་དང་མཇལ་ནས་ལུང་ཕྱག་ཁྲིད་མང་པོ་གནང་བ་ཞིག་རྨིས།
ཆོས་བཀའ་དེ་ཞིབ་པོར་ཐོབ་པ་ཡིན་ནམ་སྙམ། སང་དེ་སླར་ཡོངས་ཆོག་པའི་ཞུ་བ་སྐྱེལ་དུ་བཏང་བ་དང༌། ཞི་བར་གཤེགས་པའི་གཏམ་ངན་སྐྱེལ་མི་ལམ་དུ་འཕྲད་ནས།
ཡིད་ཀྱི་རེ་བས་རྫོགས་པའི་མཐར་ཐུག་པ་ཞིག་བྱུང་ངོ༌། །དེ་ནས་རེ་ཞྀག་མྱུག་ཉིད་དུ་མཚམས་ལ་བསྡད་པའི་དགེ་སྦྱོར་བྱེད་ཀྱི་ཡོད་པའི་ནུབ་མོ་ཞིག་རྨི་ལམ་དུ།
སྡེ་པ་ངག་དབང་རྣམ་རྒྱལ་གྱི་བཀའ་ཤོག་ཡིན་ཟེར་བའི་དབྱིབས་རྟག་ཤུན་པང་ཁེབས་འདྲ་མོ་བྱས་པའི་གསེར་གྱི་ཡི་གེ་མཐོ་རེ་ཙམ་བྱས་པ་ཞིག་གདའ་བ་དེའི་སྟོད་ན་རྒྱས་རྒྱས་མང་པོ་འདུག་པ་བརྗེད་ནས་མི་གདའ།
འགབ་དེ་ན་ད་ལམ་ལ་གཤིན་པོ་འདི་སྙིང་རྗེ་བ་གདའ་བས་བྱོན། ཕྱིས་སུ་རིམ་བཞིན་ཏི་ཤྲཱིར་འཁུར་ཟེར་བ་ཞིག་འདུག་པ་ཅི་ལ་ལྟའམ་སྙམ་པ་

ན། འོ་ཡུག་སྡིངས་མ་སྡེ་པ་ནས་ལ། སྡེ་སྲིད་རིན་པོ་ཆེ་རིན་སྤུངས་པས་གནང༌། ངེད་ལ་བསྐོ་འཇའི་ཕྱག་དམ་དང་བཅས་པ་འབྱོར་བྱུང་ནའང༌། བདག་དང་མོ་དར་ཞིང་རྒྱས་དུས་དགོན་པ་འཛིན་འདོད་ཡེ་མེད་པས་ད་ཅི་ཞིག་འཛིན།
ད་བར་འདི་ཚོར་བསྡད་པའི་དགོས་པའང༌། ཡབ་བགྲེས་པོ་འདི་གཉིས་འོ་བརྒྱལ་སྐབས་ཟུར་ཁྱེར་མངས་ཀྱང་ཐུགས་འཁྲུགས་ཀྱི་དོགས་བསྡད་པ་མ་གཏོགས་ད་ཁྱེད་རྣམས་བརྟན་བརླིང་ཞིག་ཁེལ་ན་ཙ་རི་ལྟ་བུ་ག་ཤེད་ཅིག་ཏུ་འཆི་བ་སྒུག་པ་མ་གཏོགས་འདི་མེད་ཞུས་ཀྱང་ཕ་རྒན་གྲུབ་པ་ཅན་དེས་ལོ་ཁ་ཅིག་གྱིས་གསུང་ནན་ཏན་ཕེབས་པ་ནས་བདག་ཏུ་བཟུང༌།
བབས་སུ་འདི་འདྲ་ཞིག་ལས་ཀྱིས་བསྐོས་ཡོད་གདའ་བས།
ངེད་ལོ་བཅུ་དྲུག་ལོན་པའི་དུས་རྨི་ལམ་ཞིག་ལ་བུ་མོ་ན་གཞོན་རས་སྔོན་པོའི་ཡུག་གྱོན་བྱས་པ་མཛེས་པོ་ཞིག་གིས་བདག་གི་ལག་པ་ནས་བཟུང་སྟེ་ཡུད་ཀྱི་ནམ་མཁའ་ལ་ཕྱིན་པས། མཐའ་གངས་རི་དང༌། བྲག་རི་ཆེན་པོ་མང་པོ་ཡེ་ལེ་བ་བྱས་པའི་ལུང་སྟོང་ཡངས་ཆོད་དེ་བ་ཞིག་གི་དབུས་ན།
ལུང་པ་ཁ་བྱང་བསྟན་སྲིབས་ཆེ་སེ་བ་ཞིག་གི་གཤོངས་ཤིག་ན། ཁང་ཆུང་སེ་ཁྲིབ་བེར་བ་བྱས་པའི་དགོན་ཆུང༌། ལྷ་ཁང་དང་མཆོད་རྟེན་ལ་རྫའི་གནྫི་ར་བཙུགས་པ།
རྩི་དཀར་དམར་སྤེལ་ནས་བཏང་བའི་དགོན་པའི་རྒྱབ་ན། རྡོའི་གདུགས་བྱས་པའི་མཆོད་རྟེན་རྒད་པོ་མི་གང་ལྷག་ཙམ་བྱས་པ་ཞིག་བསྟན་ནས། འདི་ཁྱོད་ཀྱི་དགོན་པ་ཡིན་ཟེར་བ་ལ།
སེམས་སྐྱོ་མོ་ཞིག་ཀྱང་བྱུང༌། གནྫི་རའི་ཁ་སྟབས་དང༌། དགོན་ཆུང་འདི་

འདི་འདྲས་དོན་མེད་ཞུས་པས། ཐོག་མར་འདི་ཡིན། དེ་ནས་འདོད་ན་གསེར་གྱི་གནྫི་ར་བཅུ་གསུམ་གཙུགས་པའི་བདག་པོ་བྱས་པས་ཆོག་ཟེར་བ་ཞིག་བྱུང་བའི་དགོན་པ་དེ་འདི་ཡིན་པར་གདའ་བས། འོ་ཡུག་ཏུ་སླེབ་དུས་གཞན་ཐམས་ཅད་རྨི་ལམ་བཞིན་འདུག་པ་ལ།
འདུ་ཁང་དམར་པོར་བྱས་པ་ལ་ས་ཁྲ་དང༌། རྒྱབ་ཀྱི་མཆོད་རྟེན་དེ་མི་འདུག་པས་ཅི་ཡིན་སྙམ། རྒན་པོ་འགའ་ལ་དྲིས་ཙ་ན། དང་ཐོག་ས་ཁྲ་དང་མཆོད་རྟེན་གཉིས་ཅར་ཡོད་ཟེར་གྱི་གདའ།
གང་ལྟར་ཀྱང་ཟླ་བ་བཅུ་པའི་ཚེས་བཅུ་བདུན་གྱི་ཉིན་སྡིངས་མ་ནས་འབོད་མི་སླེབ་བྱུང་མོད། ཁ་བ་ཆེན་པོ་ཉིན་མཚན་མེད་པར་བབས་ནས། ཁོང་ཚོའི་དུས་ཐོག་ཏུ་མི་སླེབ་པར་ཐག་བཅད་པའི་ནུབ་རྨི་ལམ་དུ་མི་མང་པོས་མར་མེ་བཏེག་ནས་ཇ་འདྲེན་བྱས།
ཨ་ཕོ་དོན་གྲུབ་ལགས་ཡིན་སྙམ་པ་ཞིག་གིས་དར་སྔོན་པོ་ཁ་གང་ཕུལ་བ་རྨིས་ཏེ་གཞི་བྱེས་ཀྱི་ལྷ་འདྲེས་བསུ་སྐྱེལ་གྱི་ཁུངས་ཡིན་པ་འདྲ།
ནམ་མཁའ་གློ་བུར་དུ་ཡེར་ནས་དུས་ཐོག་ཏུ་བཏེག །མྱུ་གུར་བསྡད་པའི་ནུབ། མི་ཆེན་པོ་འཆམས་སྐུ་ཙམ་ཕྲོག་ཞུ་གྱོན་པ། མིའི་ལག་པ་འབུ་ལྗིག་གེ་བའི་དོ་ཤལ་བྱས་པ་ཞིག་ན་རེ། ངའི་ཁང་པ་ལམ་ཁ་ན་ཡོད་པས་ཡར་ལམ་ཁོར་ཙམ་འབྱོན་དགོས་ཟེར་བ་ཞིག་བྱུང་བ་ནས།
གོས་སྔོན་ལ་ཤོག་ཟེར་བ་ཡིན་ནམ་སྙམ་མཇལ་ཙམ་བྱས། དམ་ཅན་གྱི་སྐུ་ལ་དར་ཁ་གང་ཕུལ་བསྟན་པ་བསྲུང་དགོས་པའི་འཕྲིན་འཆོལ་བྱས་དུས། དཀོན་གཉེར་དེ་ན་རེ་ཕྱག་མི་འབུལ་བ་ནམ་ཟེར་བ་ལ།
ཕྱག་ཁོང་གིས་ཚུར་འབུལ་རྒྱུའི་ཁུངས་ལགས། ངེད་སུ་ཡིན་ལ་ཕྱག་འཚལ་

གྱི་མི་བདོག་བྱས་པས་ཁོང་མགུ་མོ་མི་གདའ། ཉེར་གཉིས་ལ་ཁྲི་ཐོག་ཏུ་བསྐོས། དེ་ཚེ་འཇའ་གུར་དང་མེ་ཏོག་གི་ཆར་པ། འབྲུག་མདུན་རིའི་སྟེང་ན་ཉལ་བ་སོགས་འདུག་ནི་ཟེར་མོད་བདག་རང་གིས་མ་མཐོང་བས་ཏིག་པོ་མེད།
བཀྲ་ཤིས་ཀྱི་དུས་སྨུགས་པ་ཐམས་ཅད་འདུ་ཁང་གི་སྒོ་ནས་གཤོང་ཚད་དུ་སླེབ་བྱུང་བ་ནི་མཐོང་བས་རྟེན་འབྲེལ་ལེགས་པ་ཡིན་ནམ་སྙམ། དེ་རེས་ཟླ་བ་ཕྱེད་དང་གཉིས་ཙམ་བསྡད། དྲུང་པ་དཀོན་འཕངས་པ་བྱ་བའི་བགྲེས་པོ་ཇོ་བཟང་ཆོས་པ་རང་ཞིག་གདའ་བ་སོགས་གྲ་རིགས་ཀུན་གྱིས་བྱམས་པོ་མཛད་མོད།
ཕལ་ཆེ་བས་གནས་གསར་པའི་བུ་ཡིན་ཟེར་ཨར་གོག་གི་མཐོང་དང༌། བྲེད་ཞུམ་མེ་བ་མ་གཏོགས། དགེ་བའི་གཤེས་གཉེན་རང་དུ་ནི་དེ་སྐབས་མ་མཐོང་བ་འདྲ་མོ་ཞིག་གདའ།
དགོན་པ་དེ་ན་རྒྱུད་འབུམ་ཞིག་བཞུགས་ཀྱི་འདུག་པས། ངེད་རང་གི་ཟླ་བོ་བཀའ་བཅུ་པ་བྱམས་རབ་ཟེར་བ་དེང་སང་རྣམ་རྒྱལ་རབ་བརྟན་གྱི་སློབ་དཔོན་མཛད་པོ་འདི་ལ་བླ་མེད་ཀྱི་རྒྱུད་ཀྱི་ལུང་རྫོགས་པ་ཞིག་བྱས།
སྡིངས་མ་བ་རྣམས་ཀྱིས་ཀུན་རིག་མཛད་པ་མཐོང་བས། ཆོ་ག་འདི་ཙམ་ལའང་བཅས་བཅོས་དགོས་པ་མང་པོ་ཞིག་འདུག་སྙམ་པ་བྱུང་ངོ༌། །འདི་ན་བློ་ཆུང་བདར་མའི་སྐྱེ་བོ་རྣམས།
།རྒྱ་མཚོའི་ཁ་དོག་མཐོང་བས་སྐྲག་པ་བཞིན། །ངེད་ཀྱི་མིང་ཙམ་ཐོས་པས་སྐྲག་གྱུར་པ། །རྒྱུས་མེད་སྐྱེ་བོ་ཁྱོད་ལས་བདེན་པ་སུ། །འཕྲད་མ་ཐག་ཏུ་རང་མཚང་མི་སྟོན་ལ།
།རིམ་གྱིས་བསྟན་ཚེ་ངེས་ཤེས་སྐྱེ་འགྱུར་བ།།འདི་འདྲ་སྐྱེ་བོ་ཡ་རབས་

ཀུན་གྱི་སྲོལ། །ཁྱོད་རྣམས་ཚུར་གཤེགས་རིམ་གྱིས་ལྟ་བར་གྱིས། །ས་ཕྱོགས་དེའི་སྐྱེ་བོ་ཕལ་ཆེན་དད་པ་ཆེ་བ། དད་པའི་རྗེས་འབྲང་ཁོ་ན་ཤས་ཆེ་བར་གདའ་ཞིང་དགེ་འདུན་ཕལ་ཆེར་ཚུལ་ཁྲིམས་གཙང་པོ་ཤ་སྟག་འདུག་པའི་ཞིང་དག་ཅིང་གདའ་ནའང༌།
དུས་ཀྱི་དབང་ལས། ཧོར་དང་ཁད་ཉེ་ཞིང༌། དེ་པ་དང་ཡོན་མཆོད་ཡིན་ཟེར་འབྲེལ་ཆེན་པོ་བྱས་པ་ཞིག་འདུག་པ་དང༌། ཁམས་པའི་ཡོན་བདག་རྣམས་ལའང་བཞུགས་གྲལ་སོགས་འཕྲལ་དུ་དགོས་པའི་བསུན་པོ་ཞིག་འདུག་པ་ནས།
མྱུར་དུ་བོར་དགོས་བསམས་པ་ཁོ་ན་བྱུང་མོད། གང་མི་ཡོག་པའི་དོའི་དཔེས། སླར་བསྲེག་ཤིང་རིན་ཅེན་སྒང་ཡང་ལོ་དེ་ལ་ག་འཛིན་དགོས་པ་བྱུང་ནའང༌། དེ་ལོ་ནི་དེར་མ་སླེབ།
ལོ་ཚེས་པའི་དབྱར་ཆོས་ཀྱི་ཐོག་ཏུ་སླེབ། པོ་པོ་དགྲ་ལྷ་བྱ་བ་ཁས་འཕྱུག་དང་ཤེས་སྒོ་ཆེ་བའི་ཚད་ཐུབ། གྱོད་རྒན་གཏམ་ལབ་པ་ཞིག་འདུག་པ་དེ་སོགས། གྲྭ་རིགས་ཀུན་གྱིས་གཞིས་ལེན་བསྙེན་བཀུར་སྤྱི་སྒོས་ནས་གཟབས་ཐག་ཆོད་པ་མང་པོ་བྱས།
ཐ་ན་སྔ་ཆབ་ཕྱི་ཆབ་ཚུན་འདུལ་བའི་ཕྱག་ལེན་ཁྲིག་ཁྲིག་པ་དང་སིང་སིང་ཞིག་གདའ་བས་དགའ་བ་ལ་བསམ་པའང་བྱུང༌། དེར་སླེབ་པའི་ནུབ་གཡག་རོག་པོ་ཆེན་པོ་ཞིག་རྒོལ་བའི་ཁུངས་བྱས་བྱུང་བ་མགོན་གཡག་བྱེད་ཟེར་ནས་བཟུང༌།
ཕྱེ་མར་བྱིན། མགོན་པོའི་གཏོར་མ་མགོ་ཐོག་ཏུ་བཞགས་ནས་བཀའ་བསྒོ་བྱས་པའི་རྨི་ལམ་གསལ་པོ་ཞིག་བྱུང༌། ལར་ངེད་གར་སྡོད་ས་དེའི་གཞི་བདག་ཕལ་ཆེ་བས་རྨི་ལམ་དུ་དབང་རེ་ངེས་པར་ཞུའི་གདའ་བས་ཡིན་ནམ།
གང་ཕྱིན་སར་སྐྱིད་པ་དེ་ག་

མིན་པ། འཚུབ་བྱུང༌། མི་ན། རྟ་ན་ཟེར་བ་རང་ཆེར་ཡོང་མ་དྲན། འདུལ་འཛིན་མཁས་པས་བསྐྱངས་པའི་འདུལ་གྲར་སླེབ། །མཐུ་ཆེན་གཞི་བདག་དྲགས་པ་དམ་ལ་བཏགས། །ཕྱོགས་དེའི་གནས་ཚུལ་ངེས་པ་ཙམ་བགྱིས་ཏེ། །དགུང་ཞག་བདུན་བསྡད་རང་གི་གནས་སུ་འོངས།
།དེ་ནས་བཀའ་བརྒྱུད་བསྟན་པའི་བདག་པོ་འབྲུག་པ་གཅུང་སྨྱོན་དེ་ལ་མི་ཕྱེད་པའི་དད་པ་ཞིག་ཡོད་པ་དང༌། ཐུགས་ཀྱང་མཉེས་པོ་ཞིག་ཡོད་པ་ནས་ཤོག་གསུངས་པའི་བཀའ་ལུང་བཀའ་དམ།
དངོས་དང་རྨི་ལམ་དུ་ཡང་ཡང་བྱུང་བ་ནས། ལོ་ཉེར་བདུན་ལོན་པའི་ཁྱི་ལོ་ཟླ་བ་ལྔ་པའི་ནང་དུ་ར་ལུང་ལ་ཕྱིན་ནས་ཟླ་བ་ཕྱེད་དང་གསུམ་ཙམ་བསྡད། བླ་མ་དེས་ལུགས་གཉིས་ནས་རང་གི་སྲས་ལ་ཇི་ལྟར་མཛད་པ་བཞིན་གྱི་བརྩེ་བས་བསྐྱངས།
བདེ་མཆོག་སྙན་བརྒྱུད་དང༌། ནཱ་རོ་ཆོས་དྲུག་ཉམས་ཁྲིད་དུ་གཙོ་བོར་ཞུས། རོ་སྙོམས་དཀོར་མཛོད་ལེའུ་དྲུག་པ་སོགས་ཞོར་ཉན་གྱི་ཚུལ་དུའང་གསུང་ཆོས་མང་པོ་ཞིག་ཐོབ་ལ།
ནཱ་རོ་ཆོས་དྲུག་ལ་གསུང་ཇི་ལྟ་བའི་ཟིན་བྲིས་ཤིག་ཀྱང་བྱས། དེ་ཚེ་རྒྱལ་དབང་སྤྲུལ་སྐུ་གསུམ་པ་སྤོས་སྐྱ་ཚེ་རིང་མ་ན་སྒར་མཛད་བཞུགས་པའི་དྲུང་དུ། རྟེན་འབྲེལ་རྫོགས་པ་དང༌།
དཀོན་མཆོག་བརྩེགས་པའི་ལུང༌། རྗེ་ཡབ་སྲས་ཀྱིས་གསན་པའི་ཕྱག་ཕྱི་བྱས་ཐོག་སྐབས་ཤིག་སྤྲུལ་སྐུ་རིན་པོ་ཆེའི་དྲུང་ན་ཕྱོགས་ཀྱི་བཀའ་བཅུ་རབ་འབྱམས་པ་མང་པོ་ཞིག་ཚོགས་པའི་གྲལ་ཆེན་ཇ་བུར་གྱི་བཀོད་པ་རྒྱས་པ་དང་བཅས་པ་ཞིག་གི་ཚེ་ཁོང་རྣམས་ཕྱག་རྒྱ་ཆེན་པོ་དང༌།
ཨྱོན་བསྙེན་སྒྲུབ་ཀྱི་ཉམས་ལེན་རྟགས་བསལ་དུ་བཀོད་པའི་སྒྲོ་གླེང་

མང་པོ་མཛད། རབ་འབྱམས་པ་ཁམས་ཆེན་དུ་རློམ་པ་ཞིག་གིས། རྟག་པའི་དངོས་པོ་ཡོད། དེ་བདེ་གཤེགས་སྙིང་པོ་ཡིན། ཇོ་ནང་ཀུན་མཁྱེན་ཆེན་པོ་དེ་ལྟར་བཞེད་ཟེར་བརྒྱལ་འགྲོ་བ་ཙམ་བྱེད་ཀྱི་འདུག་པ་ལ། མི་འཐད་ཟེར་མཁན་སུ་ཡང་མི་འདུག་པས།
སེམས་ལ་ཚེ་རིང་ཙ་ན་སྐད་ཆ་ཅི་ཡང་ཞིག་ཚོར་གྱི་འདུག །ཀུན་མཁྱེན་ཆེན་པོས་བདེ་གཤེགས་སྙིང་པོ་རྟག་པར་ཞལ་གྱིས་བཞེས་བདོག་སྟེ། དངོས་པོ་ཡིན་པར་མི་བཞེད། ཁོང་གིས་གསུང་རབ་ཀུན་ན།
སྟོང་གཞི་རང་བཞིན་འོད་གསལ་འདུས་མ་བྱས། །གསུང་པ་ཁོ་ན་ཡོད་མོད། འདི་མི་འཐད་ཚུལ་འདྲ་ལབས་ན་རུང་བ་ཙམ་འདུག་སྟེ་གཡེམ་མ་མུ་ཅོར་གྱི་རྒྱལ་པོར་འདུག་པས་དགག་སྒྲུབ་ཀྱི་ཡུལ་དུའང་མི་འདུག་ལ།
ལར་ཆོས་རྗེ་ཐམས་ཅད་མཁྱེན་པ་བུ་སྟོན་གསུང་པ་དེ་ཁོ་ན་མད། ཁོ་བོ་གཞུང་ལུགས་ལ་ཐོས་བསམ་མ་ནུས་པར་སྒོམ་ལ་ཡོངས་པ་ཡིན་པས་སྒྲོ་གླེང་བྱེད་པའི་བབ་ཐོབ་མེད། དེ་ནས་ཀྱང་ཕྱག་རྒྱ་ཆེན་པོ་བརྗོད་བྲལ་དེ་བརྗོད་བྱར་བྱས་པའི་སྒྲོ་གླེང་སོགས་དགོད་བྲོ་ལ་ཡིད་མུག་པ་ཞིག་བྱུང་ནས་ཁ་རོག་པར་བསྡད།
ཨ་ཧོ་སེམས་ཀྱི་རང་ཞལ་ལྟ་བའི་ཚེ། །ཐ་སྙད་ཚིག་གི་ཟིར་ལོང་འདི་ཅི་དགོས།
།ཐ་སྙད་བསླབ་ཚེ་སྟོང་ཉིད་དོན་དུ་གཉེར། །སྟོང་ཉིད་སྒོམ་དུས་ཐ་སྙད་ར་མདར་འབོད། །རྒྱལ་བས་ལུང་བསྟན་ཀུན་མཁྱེན་ཇོ་ནང་པ། །འགའ་འདུས་སྐྱོན་མེད་གྲུབ་མཐའ་བཞེད་ལགས་མོད། །གཙང་དག་བདེ་དང་རྟག་པའི་མཐར་ཐུག་པའི།
།བདེ་གཤེགས་སྙིང་པོ་དངོས་པོར་བཞེད་རེ་སྐན། །དེར་གསུང་ཆོས་རྣམས་རེ་ཞིག་རྫོགས། ངེད་ཕྱིར་འོང་ཁར། ཁྱབ་བདག་གཅུང་སྨྱོན་ཆོས་ཀྱི་རྒྱལ་པོ་ཉིད་ཀྱི་བཞུགས་

གདན་ལ་ངེད་སྡོད་དུ་བཅུག །གནང་སྦྱིན་མང་པོ་མཛད། གོས་ཅན་གྱི་སྒོམ་ཞྭ་ལེགས་པོ་ཞིག་ཕྱག་ལ་དར་ནས་མགོ་ལ་སྦྲན་ཏེ། ད་ལམ་འབུལ་བའི་གཙོ་བོ་འདི་ཡིན། མི་མང་ས་དང་ཁྲོམ་དབང་སོགས་ཀྱི་ཚེ་ངེས་པར་བཞེས་པར་ཞུ་གསུང་བ་དང༌།
སེམས་ལ་ང་རང་ལ་རྩ་བའི་ཆ་ལུགས་ཞིག་ཡོད་པ་བོར་བས་ཡོང་བ་མེད་སྙམ་པ་ཤར་ནའང༌། བླ་མ་གཅིག་དང་རྟེན་འབྲེལ་འཕྱུགས་ན་བླ་མ་ཐམས་ཅད་སྲོག་གཅིག་པས་སྦལ་པ་རྨ་ཅན་བཞིན་འགྱུར་བར་བཤད་པ་དེ་དྲན་ནས་ད་ལམ་ཁས་བླངས།
ཕྱིས་སུ་མི་ནུས་གང་ཡིན་ཚིག་གིས་སྦྱངས་པས་ཆོག་སྙམ་ནས། དེ་ག་བགྱིད་ཞུས་པས་ཐུགས་མཉེས་པའི་རྣམ་འགྱུར་མང་པོ་ཞིག་མཛད་ཀྱི་གདའ། བཀའ་བརྒྱུད་བསྟན་པའི་གཙུག་རྒྱན་གཅུང་སྨྱོན་དེས།
།དོན་བརྒྱུད་ཕྱག་ཆེན་གནས་ལུགས་རང་ངོ་སྤྲད། །སྒྲུབ་བརྒྱུད་བསྟན་པའི་བདག་པོ་ཁྱོད་འོས་ཞེས། །ཆིག་བརྒྱུད་གདམས་པའི་གནད་འགའ་ལྷུག་པར་བསྟན། །བསྟན་པ་རྟགས་ཀྱིས་འཛིན་ཕྱིར་འདི་གྱོན་གསུངས།
།གསུང་ནན་དང་བཅས་སྒོམ་ཞྭ་ལེགས་པར་སྩལ། །སྩལ་མོད་རྩ་བའི་གྲུབ་མཐའ་མ་ཟིན་ན། །ན་ཚོད་རྒས་ཀྱང་བྱིས་པ་ཡིན་ནམ་སྙམ། །བླ་མ་དེ་དྲིན་ཆེ་བ་ཞིག་ཡིན་པས་བཀའ་བཅག་ཏུ་མི་རུང་སྙམ།
དེ་སྐབས་ཚུར་ལམ་རིན་སྤུངས་ཞབས་དྲུང་སོགས་མི་འཚོགས་ཆེ་ས་ཐམས་ཅད་དུ་སྒོམ་ཞྭ་དེ་གྱོན་པས། ཞྭ་མོ་ཚུན་འགྱུར་བ་འདྲ་གསུང་སྐུ་རྩེད་མཛད་པ་ཁ་རེ་བྱུང་བ་ན་དེ་གའི་འདོད་ལན་བཏབ།
སེམས་ལ་གྲུབ་མཐའ་འགྱུར་བ་མི་བདོག་པས་སླའམ་སྙམ་པ་ཁོ་ན་བྱུང་མོད། ངེད་རང་གི་གྲ་པ་

ཁོག་ཆུང་ལ་ཁ་རྡར་བ་བློ་མི་བརྟན་ལ་འགྱུར་སྐྱེན་པ་ཞིག་ཡོད་པ་དེས། རྗེ་ས་པཎ་ལ་འབོད་པ་དང་བཅས། ངེད་ལ་སྐུར་འདེབས་ཟུར་ཟ་མང་པོ་བྱས་མོད། སྔོན་ཚེ་དཔལ་ལྡན་ཆོས་ཀྱི་གྲགས་པ་ཡིས། །རལ་པ་ཅན་གྱི་ཆ་ལུགས་བཟུང་ལགས་མོད།
།སྐྱབས་གསུམ་བཀའ་རྟགས་ཕྱག་རྒྱ་མ་བོར་བས། །མུ་སྟེགས་ཡིན་ཞེས་སྨོད་མཁན་སུ་ཡང་མེད། །ཁོ་བོས་བླ་མའི་དམ་ཚིག་གཞུང་སྲོང་ཕྱིར། །རེ་ཞིག་སྒོམ་ཞྭའི་ཅོད་པན་བཅིངས་ལགས་མོད།
།ཉམས་ལེན་གྲུབ་མཐའ་གཞན་དུ་མ་འགྱུར་བས། །ཤེས་ལྡན་སྐྱེ་བོས་ལྟས་ན་ཅི་ཞིག་སྨོད། །རྟ་དྲེལ་ཙམ་ལ་གྲུབ་མཐའ་བློས་གཏོང་ཞིང༌། །སྡོམ་གསུམ་ཐོབ་པའི་བླ་མ་རྒྱབ་བོར་ནས། །ལྟོ་ཕྱིར་དུང་དུང་བརྒྱུག་པའི་དད་ཅན་ཁྱོད།
།མཁས་བླུན་སྐྱེ་བོས་ཁྲེལ་གནས་མ་ཡིན་ནམ། །བློ་ཆུང་གདན་ཆུང་མཐོན་པོར་བཞག་པའི་ཚེ། །ང་རྒྱལ་དབང་གིས་དཔོན་པོ་ཁྱད་དུ་གསོད། །རྩ་བའི་གྲུབ་མཐའ་དར་ཚེ་སྙིང་རླུང་ལང༌།
།ལུགས་གཉིས་ཕྱི་ཐག་མང་ཚེ་སྙིང་རེ་རྗེ། །ཕྱིས་སུ་བླ་མ་འདི་ངེད་ལ་གསུང་ཆོས་མང་པོ་ཞིག་གསན་གསུང་བཀའ་ལན་ཅིག་མིན་པར་ཕེབས་བྱུང་མོད། ཡེ་མ་ཕུལ། ཅིས་ཀྱང་མ་གསན་པར་འབུལ་དགོས་བྱུང་ན་དེ་དང་བསྟུན་ཞུ་གྲོལ་ཅིག་ཞུ་སྙམ་པ་མ་གྲུབ་པའི་ངང་ནས་ཞི་བར་གཤེགས།
ཇི་ལྟར་དྲག་སྙམ་སེམས་ལ་མི་བཟོད་པ་ཆེན་པོ་བྱུང་བའི་ཚེ། སྟག་ལོ་ཟླ་བ་བརྒྱད་པའི་ཚེས་བཞིའི་ནུབ་རྨི་ལམ་དུ་བླ་མ་དེ་དང་མཇལ་ཞྭ་མོ་དམར་པོ་ཡུག་ཤིན་ཏུ་ལེགས་པ་ཞིག་གནང་བྱུང་ནས།

ད་ཕྱིན་དབུ་ཞྭ་འདི་བཞེས་ནས། གཞན་ཕན་མཛད་པ་ཞུ། གདུལ་བྱ་ཡང་འདི་རང་ཆེ་བ་ཡོང་བ་གདའ་གསུང་འཛུམ་མང་པོ་ཞིག་མཛད་ཅིང་ཐེགས་སོང་བ་ན། གཉིད་སད་པའི་ཚེ་བླ་མ་གྲུབ་ཐོབ་དེའི་ཞལ་རས་མིག་སྔར་འབྲལ་མི་ཕོད་པ་ལམ་ལམ་ཤར།
སྐད་ཀྱིས་བརྣངས་པར་ངུས། ཁྱོད་ཀྱི་བདེ་ཆེན་ཡེ་ཤེས་སྐུ། །བརྙེས་ཚེ་སྐལ་དམན་བདག་གི་བསམ་པ་ཇི་ལྟ་བར། །ལེགས་པར་འདོམས་པའི་བརྡ་དང་གསུང་དབྱངས་བསྟན། །སྐུ་དྲིན་དྲན་ནོ་ད་དུང་ཐུགས་རྗེས་སྐྱོབས།
།མོས་གུས་ལྟ་ཕྱིར་ཁས་ཕྱུག་མ་སོང་བས། །རྨི་ལམ་ཞལ་མཐོང་བརྡ་ཐབས་ཟབ་མོ་བསྟན། །ལྟོ་ཕྱིར་མོས་མོས་བྱེད་པའི་ཟོག་རྒན་འགས། །ད་ཕྱི་བསྐལ་པར་ཞལ་བཟང་མཐོང་རེ་སྐན།
སྔར་གནང་བའི་སྒོམ་ཞྭ་དེ་གླང་ལོ་ཤོར། ཞི་བར་གཤེགས་པའི་དུས་བྱིན་རླབས་རྟེན་ལ་གདུང་བརྒྱུད་རིན་པོ་ཆེས་དབུ་ཞྭ་སྒོམ་ཞྭ་ཞིག་གནང་འདུག་པའང༌། མི་སྣ་ཚོས་ལམ་བར་དུ་སྐྱུར་ནས་ལག་དུ་འཕྲོད་མ་བྱུང་མོད།
བླ་མ་བསླུ་བ་མེད་པ་འདི་ཉིད་ཀྱིས་རྟེན་འབྲེལ་ཅིག་སྒྲིགས་པར་གོར་མ་ཆག །འོན་ཀྱང་ཁོ་བོ་ཅག །དེང་སང་གི་བླ་སྒུབ་ཁ་ཅིག་ལྟར། ལྟོ་བ་ན་མ་རེ་དང༌། རྫོགས་པའི་བྱང་ཆུབ་ཚོད་མི་བྱེད་པས།
བླ་མ་དེའི་སྐུ་དྲིན་བསབ་ཕྱིར་བླ་མ་དེ་ལས་ཐོས་པའི་གདམས་ངག་རྣམས་ལ་ཐོས་བསམ་དང༌། བཤད་སྒྲུབ་ལ་སོགས་པ་བསྟན་པ་གསལ་བར་བྱེད་པའི་བགྱི་བ་ནི་མ་ཉམས་པར་བགྱིད་པ་འདི་ཡིན་ནོ། །ར་ལུང་ནས་འཁོར་ནས་རིང་པོ་མ་ལོན་པར་ཁྱི་ལོ་ཟླ་བ་བདུན་པའི་ཚེས་བཅུ་ལ་ཕ་རྒན་གྲུབ་པ་

ཅན་དེ་ངོ་མཚར་བའི་ལྟས་དང་བཅས་ཆོས་ཀྱི་དབྱིངས་སུ་གཤེགས། གཞན་ཡང་མི་འདོད་པའི་རྐྱེན་མང་པོ་སྤུངས་པ་བཞིན་བྱུང་ནའང༌། ཅི་ནུས་ཀྱིས་དགེ་སྦྱོར་དུ་བསྲལ། དགུང་ཞག་གི་བར་དཔལ་ཕྱག་ན་རྡོ་རྗེ་འཁོར་ལོ་ཆེན་པོའི་རྡུལ་ཚོན་གྱི་དཀྱིལ་འཁོར་བཞེངས་ཏེ་ཞག་བདུན་ན་སྟ་གོན་སྐྱོར་བ་སོགས་གཞན་ཕན་བདུད་རྩི་ལྟ་བུར་གསོལ་བ་བཏབ།
ལོ་དེའི་དཔྱིད་མ་དྲིན་ཆེན་དེའི་ནང་རྟེན། རྒྱལ་བ་རྡོ་རྗེ་འཆང་སྒོ་རུམ་པ་ཆེན་པོའི་སྐུ་འདྲ་གསེར་སྐུ་ཞིག་བཞེང་པའི་སྲུང་འཁོར་དང༌།
གཟུངས་ཐམས་ཅད་ལག་རིས་སུ་བྲིས། རྟེན་གྱི་བྱ་བ་ཡོངས་སུ་རྫོགས་ནས། དཔལ་འཁོར་ལོ་སྡོམ་པ་ལཱུ་ཧི་པའི་རྡུལ་ཚོན་གྱི་དཀྱིལ་འཁོར་ལ་བརྟེན་པའི་རབ་གནས་རྒྱས་པ་ཚར་བདུན་ཕུལ་བའི་ཚེ།
མེ་ཏོག་གི་ཆར་ཁ་བ་ལྟར་བབས། མར་མེའི་ཕྲེང་བ་ཁོར་ཡུག་ཏུ་བཟུང༌། ཞི་རྒྱས་ཀྱི་སྦྱིན་སྲེག་གི་ཐབ་ནང་གི་རྡུལ་ཚོན་གྱི་དཀྱིལ་འཁོར་ཆོ་ག་ཕྱེད་ཙམ་མ་ཚར་བར་བཀྲ་ལམ་མེ་གནས་པ་དང༌།
རྒྱས་པའི་ཐབ་ཁུང་དུ་ཡེ་ཤེས་པ་སྤྱན་དྲངས་པའི་དུས། རྗེ་བཙུན་རྡོ་རྗེ་འཆང་དེ་ཉིད་མཆོད་ཚོགས་རྒྱ་མཚོ་ལྟ་བུའི་དབུས་ན་གཟི་བརྗིད་དང་བཅས་ཡེ་རེ་རེ་བྱོན་བྱུང་བ་ཕ་གྲུབ་པ་ཅན་དེས་མངོན་སུམ་དུ་གཟིགས་པ་སོགས་ངོ་མཚར་བའི་ལྟས་དུ་མ་ཞིག་བྱུང་ངོ༌།
།ལོ་དེའི་དགུན་སྡིངས་མ་དགོན་པར་ཕྱིན། དད་པ་ཅན་དེ་དག་གིས་ནན་ཏན་དུ་གསོལ་བ་བཏབ་པའི་ངོར།
བྱང་གཏེར་གྱི་ཐུགས་སྒྲུབ་རྣམ་གསུམ་གྱི་དབང་ལུང་ཁྲིད་དང་བཅས་པ་ཞིག་གཞིར་གནས་ཀྱི་སྐྱ་སེར་རྣམས་ལ་འབུལ་གྱི་ཡོད་པའི་ཚེ། གྲུབ་ཆེན་

བསོད་ནམས་ལེགས་པ་བྱ་བས་ཞུས་ནས་སྐྱ་སེར་ཤིན་ཏུ་མང་པོ་ལ་ཞི་ཁྲོ་དགོངས་པ་རང་གྲོལ་གྱི་དབང་ཁྲིད་ངོ་སྤྲོད་རྒྱས་པར་བྱས་པས། སྲོག་གཅོད་སྤོང་བ་སོགས་དགེ་སྡིག་གི་འདོར་ལེན་བྱེད་པ་མང་པོ་བྱུང༌།
དེར་ཡོད་པའི་སྐབས་སུ་རྨི་ལམ་ལ་མྱུར་དུ་འགྲོ་བའི་ལྟས་ཤིག་གསལ་བར་བྱུང་བ་དང༌། སྔ་མོ་ཞིག་གི་དུས་ཀྱང་ལོ་ཉེར་བདུན་ལ་འཆི་བའི་ལུང་བསྟན་གསལ་པོ་ཞིག་ཀྱང་ཡོད། དེ་ལོ་མོ་ཕྱ་པྲ་མཁན་ཀུན་ཡང་དོག་ཆ་ཆེ་ཟེར་གྱི་ཡོད་འདུག་ནའང༌།
དེ་རིགས་ལ་བརྩི་བའི་ཚན་མིན་ཏེ། སྒོར་མ་ནས་ལེགས་པོ་ཞིག་མི་འདུག་པ་ནས། མྱུར་བར་མྱུག་ཏུ་འོངས་པའི་མཚམས་བསྡམས། རྩ་བའི་བླ་མ་རྣམས་ལ་དུས་མིན་འཆི་བཟློག་གསོལ་འདེབས་ཤིག་ཀྱང་བགྱིས་བདོག་པའི་དངོས་པོ་ཐམས་ཅད་གཙོ་བོར་ཕ་བླ་མ་མཁན་ཆེན་ཐམས་ཅད་མཁྱེན་པའི་ཞབས་སོགས་བླ་མ་རྣམས་ཀྱི་དྲུང་དང༌།
དགེ་འདུན་གྱི་སྡེ་ལ་སྤོང་དག་ལ་བཏང༌། མཚམས་དམ་པོ་ལ་བསྡད་པའི་དགེ་སྦྱོར་བགྱིས།
འཆི་ཆོས་གཤའ་མ་མ་བྱས་ཆོས་པ་རྣམས། །འཆི་ལྟས་བྱུང་ཚེ་ཚེ་སྒྲུབ་མ་བྱས་ན། །འཆི་བ་འོད་གསལ་གསལ་བར་མི་ཟིན་ཕྱིར། །འཆི་དུས་བྲེད་དངངས་དངངས་སྐྲག་འབྱུང་བར་ངེས།
།ལོ་དེའི་མཇུག་ནས་ཕག་ལོ་ཟླ་བ་བཅུ་གཅིག་པའི་བར་ཏེ་ལོ་ཁྱིར་བ་ཞིག་མཚམས་ལ་བསྡད། ཁ་ཏོན་ཀྱང་ཤིན་ཏུ་འཕེལ། ལུགས་གཉིས་ནས་ཟིར་ལང་ཡེ་མེད་དལ་ལ་སྐྱིད་པ་ཞིག་བྱུང༌། ལོ་ཉེར་བདུན་ལོན་པའི་ཕག་ལོའི་སོས་དེ།
ཕ་གྲུབ་པ་ཅན་དེས་ཐེག་མཆོག་ཕོ་བྲང་དུ་ལམ་ཟབ་བརྒྱུད་པ་བཞེངས་པ།

དུས་ཀྱི་དབང་ལས་ཞིག་པའི་སྐུ་ཚབ་ཏུ་ཆུག །ཕྱོགས་འདི་ན་རྗེ་བཙུན་ས་སྐྱ་པའི་བསྟན་པའི་གཟུགས་བརྙན་ཙམ་ཡང་དར་པོ་མི་གདའ་བས་བསྟན་པ་རིན་པོ་ཆེ་མེ་དར་ཆུ་དར་གྱི་རྟེན་འབྲེལ་ལ་དམིགས། ལམ་ཟབ་བརྒྱུད་པའི་བླ་མ་ཉི་ཤུ་རྩ་གཅིག
།མགོན་པོ་ཆེ་ཆུང་དམར་པོ་སྐོར་གསུམ་དང་བཅས་པ་དང༌། བྱང་གཏེར་པའི་གྷུ་རུ་ཞི་དྲག །སངས་རྒྱས་སྟོང་སྐུ་སོགས་བྲིས་སྐུ་སུམ་ཅུ་རྩ་ལྔ་ཙམ་ཞིག་བཞེངས་ཤིང་རབ་གནས་ཀྱི་བར་མཐར་ཕྱིན་པ་དང༌།
བཟོ་བོ་རྣམས་ལའང་རེ་བ་རྫོགས་པའི་འབུལ་བ་ཞབས་ཏོག་བགྱིས། མཚམས་དེ་གྲོལ་མཚམས་རིན་ཆེན་སྒང་དུ་ཕྱིན། རབ་འབྱམས་པ་མང་ཐོས་བྱ་བའི་བགྲེས་པོ་ཐུགས་དམ་པ་ཆོས་མཐུན་ཞིག་གདའ་བ་དེས་ཀྱེ་རྡོ་རྗེའི་དབང་ཞིག་གསོལ་བ་བཏབ་མོད།
ལོ་ཁ་ཡར་ཆོས་མི་བཤད་སྙམ་པ་ཞིག་བདོག་པ་དེས་ཁས་བླངས་མ་བྱས་པའི་ནུབ། རྗེ་བླ་མ་རྡོ་རྗེ་འཆང་དེ་དང་རྨི་ལམ་དུ་མཇལ། ཆོས་རྗེ་པའང་དབང་བྱས་པས་ཡོང་ཙ་ན་མི་བྱེད།
འོ་ཅག་ཀ་འདི་འདྲ་ད་ཡོང་གསུང་བ་ཞིག་བྱུང་བ་ནས་རྒྱུ་དབང་རྒྱས་པ་ཞིག་ཕུལ། དེ་ནས་བཟུང་དབང་དགོས་ཟེར་ཚད་ལ་དཀའ་ལས་ལ་མ་ལྟོས་པར་འཕྲལ་བསྒྲུབས་བྱས་པ་ཡིན་ནོ།
།མཚན་ཉིད་མི་ལྡན་བདག་གི་དབང་བསྐུར་ལ། །རྒྱ་ཆེན་ཕན་ཡོན་འབྱུང་བ་ཅི་ཞིག་སྲིད། །འོན་ཀྱང་མཆོག་གི་བླ་མས་རྗེས་གནང་ནས། །རབ་འབྱམས་དབང་གི་ཆུ་བོ་ཁོ་བོས་སྤེལ། །དེའི་སྟོན་ཤངས་མཐོང་སྨོན་ན་མཚམས་དམ་པོ་བྱས་ཡོད་པའི་ནུབ་ཅིག་རྨི་ལམ་དུ་ཐུགས་རྗེ་ཆེན་པོས་བྱིན་གྱིས་བརླབས་པའི་སྐྱེས་བུ་དམ་པ་ཞིག་དང་འཕྲད་བས་ཐེ་ཚོམ་མ་བྱེད་ཟེར་བའི་ལུང་བསྟན་གསལ་བ་ཞིག་བྱུང༌།

ཅི་ཡིན་ནམ་སྙམ་ཡོད་པའི་དུས། སང་དགོངས་དེ་ངེད་རང་ལ་ཆོས་འབྲེལ་ཡོད་ཙམ་གསན་པའི་ཆོས་རྗེ་སྨོན་ལམ་པ་བྱ་བ་ཞིག་ཡོད་པ་དེ་བྱོན་བྱུང་བས་གསང་སྟབས་སུ་མཚམས་ཁོག་ཏུ་མཇལ། རྡོ་རྗེ་གླིང་པའི་གཏེར་ཆོས་ཐུགས་རྗེ་ཆེན་པོ་ངན་སོང་ཀུན་སྐྱོབ་ཀྱི་དབང་ལུང་རྣམས་ཡིད་ཆེས་པར་ཞུས།
དེའང་བླ་མ་འདིས་བླ་མ་བརྒྱ་དང་གཉིས་བསྟེན་ནས་བཀའ་འགྱུར་རོ་ཅོག་ལ་སོགས་པ། གསན་པ་རྒྱ་མཚོའི་ཕ་རོལ་ཏུ་བྱོན་པ་ལྟ་བ་ནམ་མཁའ་ལྟ་བུ་ཀློང་དུ་གྱུར་ཀྱང་བདེ་མཆོག་གི་ཡི་གེ་བདུན་པ་དང༌།
མ་ཎི་དུང་ཕྱུར་ཁ་རེ་བགྲངས་གནམ་ལྕགས་ཀྱི་ཐོག་དབུ་གཙུག་རང་དུ་བབས་པ་བརྡར་ནས་ཙོག་པུར་བཞུགས་པའི་གསུམ་ཕྲག་ནས་ཐལ་སོང་ཀྱང་བ་སྤུ་བཞོབ་ཙམ་ལས་མ་བྱུང་བ་སོགས་ལུང་རྟོགས་ཀྱི་ཡོན་ཏན་དུ་མ་མངའ།
འཕྲལ་ཀྱང་འཇིག་རྟེན་ཆོས་བརྒྱད་ཧྲུལ་པོར་ཞིག་པའི་སྦས་པའི་རྣལ་འབྱོར་ཆེན་པོ་ཞིག་ཡིན་ལ། བླ་མ་འདི་ལས་སྔ་ཕྱིར་ཆོས་ཀྱི་སྐུ་དྲིན་བསམ་གྱིས་མི་ཁྱབ་པ་ཞིག་ཐོབ་པས་བདག་ལ་དྲིན་ཤིན་ཏུ་ཆེ་བར་བྱུང་བས་ལུང་བསྟན་གྱིས་མ་བསླུས་པ་ཡིན་ནོ།
།དེའི་དགུན་ངེས་པར་གྲུབ་པའི་དབང་ཕྱུག་དཀར་རྩི་རྟོགས་ལྡན་སྡེ་པ་ནས་ཀྱིས་སྤྱན་དྲངས་མཐོང་སྨོན་དུ་ཕེབས་སྐབས་དེ་སྔའང་གསུང་ཆོས་ཐོར་བུ་ཐོབ་པས་དད་པོ་ཡོད་ནའང༌།
ངེད་སྡིངས་མར་སླེབ་པ་དང་ཐུག་མཇལ་མ་ཐུབ་དོགས་པ་ལ། བླ་མ་དེའི་ཞལ་ནས་ངེད་ཀྱི་ནི་གུ་འདི་ཁོ་ལ་སྤྲད་ང་འཆི་རུ་འགྲོ་རྒྱུ་ཡིན་གསུང་བསྒུག་སྡོད་མཛད་ཀྱི་ཡོད་འདུག་པ་ནས་འཕྲལ་དུ་འོངས།
ཤངས་ཆོས་རྗེ་ཉིད་ལ་མངའ་བ་ཕལ་

ཆེར་ཞུས་ཤིང་ཉམས་སུ་མྱོང༌། གཞན་ཡང་དགོངས་པ་ཀུན་འདུས་སོགས་ཆོས་བཀའ་དུ་མ་ཞག་ཉེར་ལྔའི་བར་ཞུས་སོ། །ལོ་ཉེར་བརྒྱད་ལོན་པའི་བྱི་ལོའང་ཟླ་བ་བརྒྱད་ཀྱི་བར་མཚམས་ཁོ་ན་ལ་བསྡད་པའི་དགེ་སྦྱོར་བགྱིས།
དེ་ལོའང་བདག་གི་ནུ་བོ་དད་གུས་ཀྱི་ཞིང་ས་གཤིན་ལ། མཁྱེན་རབ་ཀྱི་སྡོང་པོ་རྒྱས་པ། དཔའ་རྩལ་གྱི་གཡུར་ཟ་བ་ཞིག་བདོག་པ་དེ། སྐུ་ཚེ་ལོ་ཉེར་ལྔ་ལས་མི་ཐུབ་པའི་ལུང་བསྟན་བྱུང་བ་ནས། ཚེ་དབང་བརྒྱ་ཚར་ཞིག་ཕུལ་བས་ཟླ་བ་དྲུག་སྐུ་ཚེ་བསྲིངས།
དེ་ཙམ་ནས་ཚེ་དབང་འདྲ་བྱས་ན་ནུར་སྒྱོང་ཡོང་རེ་ནའང༌། གཞན་དབང་གྱུར་ནས་བྱ་ཐབས་མ་བྱུང་བ་ལྟར། དུས་ལས་ཡོལ་བ་སོགས་སྣང་ཚུལ་མང་པོ་ཞིག་གིས་སེམས་སྐྱོ་བའི་ཚད་ཐུབ་པ་ཞིག་བྱུང༌།
དཔལ་འཁོར་ལོ་ཆེན་པོའི་རྡུལ་ཚོན་གྱི་དཀྱིལ་འཁོར་དུ་དབང་ཞག་རེ་དགུའི་བར་ཕུལ། ཞག་བདུན་བདུན་ནས་དཀྱིལ་འཁོར་སྤོད་པ་དང་མཉམ་དུ་ཞི་བའི་སྦྱིན་སྲེག་ཀྱང་ཅི་མང་རེ་སོགས་སྡིག་པ་སྦྱོང་བའི་ཐབས་ཡིད་ཆེས་པ་ཞིག་བགྱིས།
ལོ་དེའི་ཟླ་བ་བཅུ་གཉིས་པ་སྡིངས་མ་དགོན་པར། གྲུབ་པའི་དབང་ཕྱུག་སྣར་མོ་ཆོས་རྗེས་ནན་གྱིས་བསྐུལ་ནས་པདྨ་གླིང་པའི་གཏེར་ཆོས་ཚེ་སྒྲུབ་རྡོ་རྗེའི་ཕྲེང་བའི་སྒྲུབ་ཆེན་ཞག་བདུན་པ་ཞིག་བགྱིས་པ་ན།
ཞག་གསུམ་སོང་བའི་ཚེ་འགོང་པོའི་ཆོ་འཕྲུལ་བློ་ལས་འདས་པ་ཞིག་ཀྱང་བྱུང༌། སྨན་སྒྲུབ་ཀྱི་ཤར་གྱི་ཐོད་པ་དེའང་མནྫའི་སྟེང་ནས་འདྲིལ་འདུག་པ་སོགས་བར་ཆད་ཀྱི་མཚན་མ་ཁ་རེ་བྱུང་བ་ན།
འཇིགས་པ་དང་ཐེ་ཚོམ་མེད་པར། དབང་དྲག་པདྨའི་དྲག་

པོའི་སྦྱིན་སྲེག་ཅིག་བྱས་པ་དེའི་ནུབ་རྨི་ལམ་དུ། སྦྲང་བུ་ཉམ་ཆུང་རིད་པོ་བཅུ་གསུམ་ལྕགས་སྡེར་ཞིག་ན་བཅུག་པ་ཤི་འདུག་པ་དེ་ཐམས་ཅད་ངས་བསད་པའི་ཁུངས་ལ། གཉིས་ལ་དབུགས་གྱུ་ཙམ་འདུག་པས་ད་དུང་དྲག་པོའི་སྦྱིན་སྲེག་གཅིག་གྲུབ་ན།
ཕྱོགས་དེར་ཕན་པ་འདུག་སྟེ་ད་བར་མ་ཐུབ། གང་ལྟར་བར་ཆད་དེ་ལེགས་པར་ཐུལ། ཐོད་པའང་སྔར་བཞིན་སླེབ་འདུག་ཅིང༌། དེའི་སང་ནས་སྨན་ལངས་ནས་གླིང་ཁོངས་ཐམས་ཅད་དྲི་བཟང་པོས་ཁྱབ།
རིལ་བུ་རྣམས་ཐོད་པར་འཇུག་པའི་དུས་སྐམ་ཐག་ཆོད་ཆེན་བདོག་ཅིང༌། ཐོད་པ་ཁ་སྦྱར་མཚམས་ཀྱི་ཟན་རྣམས་འཁྱགས་ནས་མི་ཕེད་པ་ཙམ་འདུག་མོད། རིལ་བུ་ཐམས་ཅད་རློན་པ་ཁོལ་ཉམས་ཡོད་པ་དང་བཅས་ཤིང་འཕེལ་ཡང་ཆེན་པོ་བྱུང་འདུག་ལ།
ཕྱིས་སུ་ཟླ་བ་ལྔ་ཙམ་གྱི་བར་རིལ་བུ་རྣམས་ཡེ་མ་སྐམ་པར་འདུག་པ་ལ། ཧོར་རྒྱལ་མཚན་བྱ་བ་དེ་མྱུར་དུ་བྱུང་བའི་དུས། །སྣོད་དེ་ནས་རིལ་བུ་བྱིན་པས།
དེ་ནུབ་ནང་རང་སྐམ་ཐག་ཆོད་སོང་བ། བསྟན་དགྲ་འདི་རིགས་ལ་གཏམ་འདྲེས་ནའང་དངོས་གྲུབ་ཡལ་འགྲོ་བ་དེར་གདའོ། །གང་ནའང་དེར་སྒྲུབ་པ་ཆ་ལག་ཚང་མ་བྱས། གཏོར་མའི་སྦྱིན་སྲེག་གི་དུས་བུད་ཤིང་གི་ནུས་པ་རྫོགས་ནས་ཀྱང༌།
ཐབ་ཀྱི་དབུས་སུ་མེ་མར་མེ་འབྲིང་པོ་ཙམ་ཞིག་འབར་བ་ཇ་སྦྱོར་ཅིག་ཙམ་གྱི་བར་བྱུང་བ་དང༌། གཏོར་མ་ཟོར་དུ་འཕང་བའི་ཚེ། ཐོག་མར་གདོང་ལྷགས་མི་ཚུགས་པ་ཙམ་བྱུང་བ་ལ། འདུ་ཁང་གི་སྒོ་ཐོན་མ་ཐག་རླུང་ཁམ་ནག་ཆེན་པོ་ཞིག་རྒྱབ་ནས་

ལངས་ཏེ་ཟོར་གཏོར་བརྡེག་ལོང་མེད་པར་དགྲ་ཕྱོགས་སུ་སྒྱེལ་བ་དང༌། དམ་སྲི་སྒྲོལ་བའི་མཚམས་ཀྱི་སྐབས་སུ། ངེད་ཀྱི་ལག་ན་རྩེ་སག་བཟང་པོ་ཞིག་ཡོད་པ་དེས། ལྟད་མོ་བ་བཙུན་མ་ཞིག་གི་ལག་པ་སྟར་མོའི་ལྡེབས་ལ་སྦྱར་བའི་ཐོག་ཏུ་ཐག་སྒྲ་དང་བཅས་ཕོག་སོང་ནའང༌།
ཞུར་མ་ཙམ་ཡང་མ་བྱུང་བ་ནི་ཐམས་ཅད་ཀྱིས་དངོས་སུ་མཐོང་བ་དེ་ལགས། རིལ་བུ་དེ་ནི་ནད་གདོན་གྲིབ་ཐམས་ཅད་སེལ་བར་ནུས་པའི་བྱིན་རླབས་ཅན་ཞིག་བྱུང་བ་ཡིན་ནོ།
།དད་ལྡན་སློབ་མའི་ཚོགས་ཀྱིས་གསོལ་བཏབ་ནས། །ཚད་ལྡན་གདམས་པའི་གོ་རིམ་ཇི་བཞིན་དུ། །བཅུད་ལྡན་སྨན་གྱི་སྒྲུབ་པ་མཐའ་རུ་ཕྱིན། །སྐལ་ལྡན་འགྲོ་བའི་རེ་བ་རྫོགས་པར་བྱས།
།ལོ་ཉེར་བརྒྱད་ལོན་པའི་གླང་ལོ་དཔྱིད། མྱུག་ཏུ་བྱང་གཏེར་ནས་གསུངས་པའི་ཕྱི་སྒྲུབ་སྨན་གྱི་བཅུད་ལེན་ཞིག་ཞག་བདུན་བསྒྲུབས་པའི་དུས་དྲི་བཟང་པོའང་ཅུང་ཟད་དང་འཕེལ་ཆེ་བ་སོགས་རྟགས་ནི་ཡིད་ཆེས་པར་བྱུང་མོད།
བཀྲ་རྟགས་ཐམས་ཅད་ལེགས་པོ་ཞིག་ཡེ་མ་བྱུང་བས། དེ་ལ་དམིགས་པའི་ཐབས་འདྲ་དགོས་པ་ཡོད་ནའང་གྲུབ་པ་ཞིག་མ་བྱུང༌། ལོ་དེའི་ཟླ་བ་གཉིས་པའི་ནང་དུ་བདག་གི་བླ་མ་མཁན་ཆེན་ཐམས་ཅད་མཁྱེན་པའི་ཞལ་སྔ་ནས་སྤྱན་འདྲེན་མ་ཞུས་པར་ཕེབས་བྱུང་བ་ནས།
ས་དང་པོ་ལའང་མི་སྨོན་པའི་དགའ་སྤྲོ་བྱུང༌། ད་ལམ་གཞན་དོན་སྤྱོད་རྒྱུ་ཡེ་མེད། ཁྱེད་ལ་ཆོས་ཤིག་བཤོད་དུ་ཡོངས་པ་ཡིན་གསུངས་པ་ན།
དགའ་ཞིང་མགུ་ལ་བ་སྤུ་ལངས། མཆི་མའང་ལྷུག་པར་ཤོར། ཞབས་ལ་གཏུགས་པའི་ཕྱག་བགྱིས་ཏེ། གང་གནང་

ཞུས་པས་ད་ལམ་འཇིགས་བྱེད་འདི་བྱེད་གསུང་བ་ལྟར་འོ་ཡུག་སྡིངས་མར་སྤྱན་དྲངས། དཔལ་རྡོ་རྗེ་འཇིགས་བྱེད་རྭ་ལུགས་ཐུན་མོང་མ་ཡིན་པའི་དབང་ལུང་མན་ངག་བཤད་པ་ཐམས་ཅད་ཡོངས་སུ་རྫོགས་པ་དང༌། ཁྱད་པར་རྭ་ཁྲིད་མཁའ་འགྲོ་སྙན་བརྒྱུད་ཉམས་ཁྲིད་དུ་སྩལ་བས་བསྐྱེད་རྫོགས་ཟབ་མོའི་ལམ་གྱི་གནད་གསང་ཐམས་ཅད་ཁོང་དུ་ཆུད།
རྡོ་རྗེ་ཐེག་པའི་གནས་ཐམས་ཅད་ལ་ཀློང་དུ་གྱུར་པ་ཞིག་བྱུང་སྟེ། དྲན་པས་གདུང་སེལ་ཁྱབ་བདག་མ་ཧེའི་ཞལ།
།ངུར་སྨྲིག་ཟོལ་གྱིས་རོལ་པའི་ཕ་རྒོད་དེས། །འཁྲུལ་མེད་གནད་ཀྱི་ལམ་གསང་འདི་བསྟན་ཚེ། །མཐའ་ཡས་ཆོས་ཀྱི་རང་ཞལ་རྗེན་པར་མཐོང༌། །པདྨ་དབང་ཆེན་ཡང་གསང་ཁྲོས་པའི་དབང་ལུང་མན་ངག་ཐམས་ཅད་རྫོགས་པར་གནང༌།
སླར་ཕྱགས་ཕྱི་བྱས་ཟབ་བུར་ཕྱིན། དེར་ཞག་ལྔ་བཞུགས་ནས་ཐུགས་སྒྲུབ་ཀྱི་དབང་བསྡུས་པ་དང༌། ནཱ་རོ་མཁའ་སྤྱོད་ཀྱི་བྱིན་རླབས་སོགས་དབང་ལུང་ཁ་ཅིག་ཀྱང་གནང༌།
སླར་མྱུར་དུ་ཞག་ལྔ་ཙམ་བཞུགས་ཏེ་སྟོད་ལ་བྱོན། དེ་ནས་རིང་པོ་མ་ལོན་པ་ན་མངའ་རིས་ཆོས་ཀྱི་རྒྱལ་པོ་སྤྲུལ་སྐུ་ཆེན་པོ་ཆུ་བོ་རི་ནས་གཙང་དུ་ཕེབས་འདུག་པ་སྤྱན་དྲངས། ཟླ་བ་ལྔ་ཙམ་གྱི་བར་བསྙེན་བཀུར་ཏེ།
རྗེ་ཉིད་ཀྱི་གཏེར་ཆོས་ཕལ་ཆེ་བ་དང་ཚེ་བརྟན་རྒྱལ་མཚན་དང་རཏྣ་གླིང་པའི་བླ་མ་ཞི་དྲག །པདྨ་གླིང་པའི་བླ་མ་ནོར་བུ་རྒྱ་མཚོ་རྣམས་སྒྲུབ་ཆེན་དང་འབྲེལ་བའི་དབང་ལུང༌། མ་ཎི་བཀའ་འབུམ་སྐྱེ་བདུན་སྒྲུབ་ཆེན་དང་འབྲེལ་བའི་དབང་ལུང༌།
ཁྱད་པར་

བྱང་གཏེར་གྱི་སྒྲུབ་ཆེན་བཀའ་བརྒྱད་དྲག་པོ་རང་བྱུང་རང་ཤར་ཆེན་པོའི་སྒྲུབ་ཆེན་སྨན་སྒྲུབ་དང་བཅས་པའི་སྒྲུབ་དབང་ཐུན་མོང་མ་ཡིན་པ་སོགས་གདམས་པ་དུ་མ་ཞིག་ཐོབ། འབུལ་བའི་དངོས་པོའང་ཅི་འབྱོར་པ་ཞིག་ཕུལ་ཏེ་ཕྱིར་བྱོན།
སྐབས་ཤིག་སྡིངས་མ་དགོན་པར་དགེ་འདུན་ཁ་ཅིག་ལ་ནི་གུ་ཆོས་དྲུག་དགོས་གསུངས་པ་ནས་བཤད་པའི་ཟླ་ལ་ཡོན་བདག་ཁམས་པ་རྒན་པོ་ཁ་ཅིག་ཀྱང་ཞུགས། སྒྱུ་ལུས་ཀྱི་དམིགས་པའི་སྒང་ལ་མྱུག་ཏུ་མི་ཡོང་ཁ་མེད་ཅིག་བྱུང་ནས་ཁྲིད་པ་རྣམས་ལ་ངེད་མ་སླེབ་བར་དམིགས་པ་རྣམས་ཆིག་འགྲིལ་དུ་སྒོམས་ཤིག་ཅེས་སྨྲས་ནས།
མྱུག་ཏུ་སླེབས་པའི་ཞག་གཉིས་གསུམ་ནས་ག་རེ་དེ་ཚོ་སྒོམ་གྱི་ཡོད་དམ་མེད།
ཡོད་ན་འཕྲོ་ལ་གཞག་ན་འཕངས། མི་སྒོམ་ན་ངལ་བ་ལས་མི་འདུག་པས་ཕར་མི་འགྲོ་དགོས་སྙམ། ནུབ་ཅིག་རྨི་ལམ་བཟུང་ནས་ལྟར་ཕྱིན་པས། ཁྲིད་པ་དེ་དག་གི་ཀུན་སྤྱོད། ཟ་འགྲོགས་ཉལ་ལུགས་ཚུན་གསལ་བར་མཐོང༌།
སྐལ་དམན་གཉིས་གསུམ་ཞིག་མ་གཏོགས་ཁྲིད་པ་བྱིངས་དང་ཁྱད་པར་ཁམས་པ་རྒད་པོ་དེ་རྣམས་སྡུག་རུས་བྱས་སྒོམ་ཞིང་འདུག་ནས་ཞག་ལྔ་ལས་མ་འགོར་བ་ཕྱིན། མིང་གསལ་ནི་མ་བྱས་གནས་ཚུལ་རྣམས་བཤད་ནས་ཆེད་དུ་སྒོམ་དགོས་ཚུལ་བྱས་བོགས་ཐོན་པ་ཅུང་ཟད་ཀྱང་བྱུང་གདའ།
དེ་ནས་ཡུན་མི་རིང་བ་ཞིག་ནས། དུས་ཀྱིས་ཟིངས་ལོག་ཁམ་པོ་ཆེ་ཞིག་ལངས། བདག་གི་ཕུ་བོ་ལུགས་གཉིས་ནས་འགྲན་ཟླ་ཐམས་ཅད་དང་བྲལ་ཞིང༌།
འགྲན་པར་འདོད་པ་རྣམས་ཀྱི་གཟི་བརྗིད་འཕྲོག་པ་ལ་དཔའ་བ་

ཞིག་ཡོད་པ་དེ་དུས་ཀྱི་མཐར་ལྷུང་བ་ལ་བརྟེན། གློ་བུར་དུ་འཇིགས་ཤིང་སྟབས་པས་ཡུལ་འཁོར་ནོར་རྫས་ཐམས་ཅད་བོར་ཏེ་གཙང་པོ་ལྷོ་བརྒྱུད་དུ་མཚན་མོ་གཅིག་ལ་སླེབས་པར་བགྱིས། རིམ་གྱི་དམ་པའི་བསྟི་གནས་ཆོས་ལུང་དགོན་པར་སླེབས།
མཁན་ཆེན་རིན་པོ་ཆེ་དཔོན་སློབ་རྣམས་ཀྱི། ངེད་དེ་པའི་དུས་ཀྱི་སྣང་ཚུལ་ལ་མ་སྙས། དང་ཐོག་གི་ཚུལ་དགོངས་ནས་བརྩེ་སྐྱོང་བསམ་གྱིས་མི་ཁྱབ་པར་མཛད། གཟུངས་སྒྲུབ་ཁང་པ་བྱ་བར་བསྡད།
ཞི་བར་གཤེགས་པ་དེའི་ཐུགས་དམ་གྱི་སྙིང་པོ་དཔལ་འཁོར་ལོ་སྡོམ་པ་ལཱུ་ཧི་པའི་རས་བྲིས་ཀྱི་དཀྱིལ་འཁོར་ལ་བརྟེན་ནས་དགུང་ཞག་གི་བར་དབང་བསྐུར་བ་རྒྱས་པར་འབུལ་བ་སོགས་སྐུ་སྡིག་སྦྱོང་བའི་ཐབས་བགྱིས་མོད།
འདི་ཉིད་བསྐྱེད་རྫོགས་ཀྱི་ཐུགས་དམ་ལ་གསལ་སྣང་ཐོབ་པ་ཞིག་ཡོད་པས། མཚམས་སྦྱོར་ངན་པས་རྒྱུད་དཀྲུགས་ཀྱང༌། གསལ་དངས་རྫིང་བུར་རྡོ་རྒྱབ་བཞིན། །སྔར་གྱི་གནད་ཀྱིས་བར་མ་དོར།
།ཞེས་གསུངས་པ་བཞིན། བར་དོར་གྲུབ་མཐའ་སྙོག་པར། དམ་པ་བསླུ་བ་མེད་པ་གསུམ་ཞལ་འཛོམ་བྱུང་བས་དེ་ལ་ལྟོས་པར་མི་གདའ་ནའང༌། ངེད་རང་གི་སྐུ་དྲིན་གསོ་བ་ཕྱོགས་སུ་འདུག་པས་བགྱིས་པ་ཙམ་ཡིན།
ཆོས་ལུང་དེར་ཤས་ཆེར་མཚམས་བྱས། ཕ་བླ་མ་ཚར་པ་ཆོས་རྗེ་དེའི་སྐུ་དྲིན་གྱིས། སྐྱིད་སྡུག་ཐམས་ཅད་དགེ་སྦྱོར་དུ་བསྲེལ་ཐུབ་ཙམ་བདོག་པས་སྐྱིད་པ་ཡང་བྱུང༌། ལུགས་གཉིས་ནས་རྣམ་གཡེང་མེད་པས་དགེ་སྦྱོར་ཀྱང་ཤིན་ཏུ་འཕེལ་

བ་ཞིག་བྱུང་བ་ཡིན་ནོ། །དེར་མཁན་ཆེན་རིན་པོ་ཆེ་ལས། ཚེ་དབང་དང་རྣམ་སྲས་ཀྱི་རྗེས་གནང་ཞིག་ཐོབ། རྗེ་བླ་མ་ཀུན་བཟང་མཐུ་སྟོབས་ཀྱི་ཞབས་ལས་མི་ཏྲ་ཁྲིད་དྲུག་སོགས་ཆོས་ཁ་ཡར་ཐོབ། ལོ་དེའི་ཟླ་བ་བཅུ་གཅིག་པའི་གནམ་གང་ལ་རྗེ་བླ་མ་ངེས་པར་གྲུབ་པ་དཀར་རྩི་རྟོགས་ལྡན་དེ་ཞི་བར་གཤེགས་པའི་ཞལ་ཆེམས་སུ་བདག་པོས་གསུང་བ་ཡོད་འདུག་པ་བཞིན་འབོད་དུ་བྱུང་བས་བླ་མའི་དམ་ཚིག་ལ་བསམས་ནས་ཕྱིན།
སྐུ་གདུང་རིན་པོ་ཆེ་ཞུགས་ལ་འབུལ་བ་དགོངས་རྫོགས་ཀྱི་གསོལ་འདེབས་སོགས། གང་ཅི་ཐམས་ཅད་ཐུགས་དགོངས་རྫོགས་ངེས་ཤེས་པ་བསྒྲུབས་མོད། དེའི་ཚེ་རྟོགས་ལྡན་པ་རྣམས་ཀྱི་མཛད་སྤྱོད། མོས་གུས་ཐམས་ཅད་ཀྱི་སྣང་ཚུལ་ངེས་པར་བྱུང་བ་དེ་ལགས་སོ།
།དེར་ཁོང་རྣམ་པ་ཟ་བ་ལ་མ་འཆམ་པར་ནང་འཐབ་མང་པོ་བྱས་པའི་གྲིབ་ཀྱིས་ཁམས་ཉོག་ལ་རྒྱུད་འཁྲུག་པ་ཤིན་ཏུ་མ་བདེ་བ་ཞིག་ནས་ཕྱིར་ལོག །བྲེས་གཤོངས་སུ་ཞག་སྡོད་བྱས་པའི་གནས་ཚང་དེ།
རིག་འཛིན་ཆེན་པོ་བསྟན་གཉིས་གླིང་པའི་དབོན་པོ་ཡིན་པར་གདའ་བས། ཁོང་གི་ཕྱག་ན་རིག་འཛིན་ཆེན་པོའི་སྐུ་འདྲ་ཕྱག་ནས་མ་ཞིག་འདུག་པ་དེ་ལ་བྱིན་རླབས་ཞུས་མ་ཐག་མ་བདེ་བ་ཐམས་ཅད་སྦྲུལ་གྱི་ཤུན་པ་བརྗེས་པ་བཞིན་སངས་ཀྱིས་དག
།སེམས་ལ་འགྱུར་བ་ཆེན་པོ་ཞིག་ཀྱང་བྱུང་

བས། ཕྱིས་ཀྱང་ལམ་ཞོར་བྱུང་རེས་ཀྱི་མཇལ་སྙན་དར་རེ་ཕུལ་བྱས་པ་ཡིན་ནོ། །དེ་ནས་འོ་ཡུག་ཏུ་ཕྱིན་ནས་བླ་མ་དེའི་དགོངས་རྫོགས་ལ་དམིགས། སྔགས་འཆང་དབང་པོ་འོ་བྲན་རིན་པོ་ཆེའི་དྲུང་གི་དབུ་མཛད་དགེ་འདུན་ལྔ་བཅུ་ཙམ་ལ་ཤངས་པའི་ཕྱག་ཆེན་ཆོས་དྲུག་གི་ཉམས་ཁྲིད་དང༌།
གཞན་གསེར་ཆོས་ལྔའི་དབང་ལུང་རྗེ་དེ་ཉིད་ལས་གང་ཐོབ་པ་ཚང་མ་དང༌། སྐྱ་སེར་སུམ་བརྒྱ་ཙམ་ལ་དགོངས་པ་ཀུན་འདུས་ཀྱི་དབང་ཁྲིད་ལུང་སོགས་བགྱིས་པ་ལས།
ཞི་ཁྲོའི་དབང་གི་ཡེ་ཤེས་ཕབ་པའི་ཚེ་དགེ་བཤེས་བྱམས་པ་ཆོས་དབང་བྱ་བ་ཞིག་ལ་ཡེ་ཤེས་ཕེབས་ཏེ། སྐྱིལ་ཀྲུང་བཅས་བཞིན་དུ་མི་རྣམས་གྲལ་ལ་འདུག་པའི་སྟེང་ནས་ཡུད་ཀྱིས་འོངས་ཏེ་འཕག་པ་ལ་སོགས་ཀྱང་བྱུང༌།
བུམ་པ། ནང་མཆོད། གཏོར་མ་ཐམས་ཅད་འདུ་ཁང་དེར་ཅི་གར་བཞག་པས་ཅུང་ཟད་ཀྱང་མ་འཁྱགས་ཤིང༌། ནེ་གུའི་དབང་ཞིག་གི་ངོ་སྤྲོད་ཀྱི་སྐབས་སུ་མདུན་གྱི་ནམ་མཁའ་འཇའ་འོད་སྣ་ལྔའི་དབུས་ན་ཕ་བླ་མ་རྟོགས་ལྡན་གྱི་རྒྱལ་པོ་དེ་འཛུམ་ཡེ་རེ་བཞུགས་ནས་ངས་བྱིན་གྱིས་རླབས་ཀྱི་ཡོད་གསུང་བའི་ཉམས་སྣང་གསལ་པོ་ཞིག་ཀྱང་བྱུང༌།
སླར་ཆོས་ལུང་དུ་འོངས་ནས་ལོ་སོ་གཅིག་ལོན་པའི་སྟག་ལོ་ཟླ་བ་དང་པོ་ནས་ཟླ་བ་བཞིའི་བར་མཚམས་ངེས་པ་ཅན་གྱི་དགེ་སྦྱོར་བྱས་དེ་རྗེས་སྡེ་པ་རིན་པོ་ཆེ་དབང་རྒྱལ་དེ་ཆོས་དབྱིངས་སུ་ཕེབས་འདུག་པ་ནས།
སྡེ་པ་རིན་པོ་ཆེ་ཞལ་བཞུགས་པ་འདིས་བདག་ལ་ལན་མང་པོར་ཐུགས་ལ་བཏགས།
བརྩེ་བས་བསྐྱང༌། བྱམས་པོ་ཡང་དག་མཛད་པའི་དྲིན་ཅན་ཞིག་ཡིན་པས། གསོལ་ཇ་ཞིག་མ་ཞུས་ན་མི་བཏུབ་སྙམ་མཇལ་དུ་

ཕྱིན་པས། མཉེས་བཞིན་དུ་སྡོད་གསུངས་ནས་ཟླ་བ་བཞིའི་བར་དུ་ཞབས་ཕྱིར་བསྡད། ཕྱག་དཔེ་དཔེ་ཁང་ན་བཞུགས་པའི་པོ་ཏི་སྟོང་ཕྲག་ཕྱེད་གཉིས་ཙམ་བསྒྲིགས་གདོང་དར་དཀར་ཆག་སོགས་ཀྱི་ཕྱགས་ཕྱི་བྱས། རྗེ་བླ་མ་གྲུབ་བརྙེས་སྡོམ་བརྩོན་ཆོས་ཀྱི་འབྱུང་གནས་དགེ་སློང་ངག་དབང་ཞབས་ལས་གསར་རྙིང་དང་འབྲེལ་བའི་དབང་ལུང་མང་པོ་ཞུས།
ཕར་ཀྱང་དགོངས་བཞེད་དང་བསྟུན་པའི་ཆོས་བསམ་གྱིས་མི་ཁྱབ་པ་ཕུལ། གཞན་ཡང་རྗེ་འུག་པ་ལུང་པ་དང༌།
ཤམ་བྷར་མཁན་རིན་པོ་ཆེ་ནང་སོ་མཚོ་བོ་ནས་སོགས་དད་ལྡན་མང་པོ་ལ་སོ་སོའི་བཞེད་པ་དང་བསྟུན་པའི་དབང་ལུང་མན་ངག་ཉིན་མཚན་མི་ཕྱེད་པར་ཕུལ། ཀུན་མཁྱེན་ཆོས་ཀྱི་རྒྱལ་པོ་རྫོང་དཀར་བའི་ཞབས་ལས་ཀྱང་རྒྱུ་ལམ་སོགས་སྐུ་དྲིན་ཅུང་ཟད་ཐོབ་ཅིང་མི་ཕྱེད་པའི་དད་པས་རྒྱུད་བརླན་པར་གྱུར།
ལོ་འདྀ་ནང་དུ་རོང་པོ་བྱང་ཆུབ་དཔལ་དང༌། སྦྱིན་པ་དཔལ་སོགས་ཀྱིས་ཞུས་པའི་ངོར།
མགོན་པོ་དམར་པོ་སྐོར་གསུམ་གྱི་ཐུན་མོང་མན་ངག་ཅི་རིགས་པའི་ལུང་དང༌། དཔལ་དུས་ཀྱི་འཁོར་ལོའི་དབང་ཚར་གཉིས། མཁའ་འགྲོ་རྒྱ་མཚོའི་དབང་ཚར་གཉིས། སྡོམ་ཆེན། སྦྱངས་པའི་ཡོན་ཏན། གདུགས་དཀར་ཞེ་གཉིས་མ།
ཀྲྀ་ཡའི་དགེ་ལེགས་སུ་བྱེད་པའི་དཀྱིལ་འཁོར་གསུམ་ཕུར་པ་ས་ལུགས་འཇམ་པའི་རྡོ་རྗེ་ས་ལུགས་སོགས་དབང་མང་པོ་དང༌། དམར་མོ་སྐོར་གསུམ། དམར་པོ་སྐོར་གསུམ། དམར་ཆུང་མ་སྐོར་གསུམ་སོགས་རྗེས་སུ་གནང་བ་དང་བྱིན་རླབས་མང་པོ།
རོ་སྙོམས་སྒང་སྒྲིལ། ནེ་གུའི་ཆོས་དྲུག །ཕྱག་ཆེན་གའུ་མ།

ཐུགས་རྗེ་ཆེན་པོའི་དམར་ཁྲིད། སྐྱོ་ལུགས་ཀྱི་རྭ་རྩེ་སེམས་འཛིན་སོགས་ཁྲིད་མང་པོ། ཐུགས་སྒྲུབ་རྣམས་གསུམ་དང༌། རྟ་མགྲིན་ཡང་གསང་ཁྲོས་པ་སོགས་རྙིང་མའི་དབང་ལུང་བསམ་གྱིས་མི་ཁྱབ་པ་ཞིག་ཀྱང་བགྱིས་ལ།
ལོ་དེའི་ཟླ་བ་བཅུ་གཅིག་པ་ལ་གཡང་ཡུལ་སྐྱིད་པའི་ལྗོངས་སུ་སླེབ་ཞལ་ངོའི་དྲུང་དུ་ཟབ་པ་དང་རྒྱ་ཆེ་བའི་ཆོས་མང་དུ་འབུལ་ཞིང་གནས་པའི་ཚེ། བདག་གི་བླ་མ་མཁན་ཆེན་ཐམས་ཅད་མཁྱེན་པའི་ཞལ་སྔ་ནས་སྤྱན་དྲངས་པ་བཞིན་བདེ་བར་ཕེབས་ནས་དེར་ཞག་ལྔ་བཞུགས།
སླར་མྱུག་ཏུ་ཕེབས། བླ་མ་དེའི་སྐུ་དྲིན་གྱིས་རྣམ་རྟོག་ངན་པ་ཐམས་ཅད་རང་གྲོལ་དུ་སོང་བའི་མཐུས། ལོ་སོ་གཉིས་ལོན་པའི་ཡོས་ལོ་ཟླ་བ་དང་པོ་ལ་སྡེ་པ་ནས་ཀྱང་མྱུག་ཉིད་དུ་གཞི་ཕབ།
དེར་ཞལ་ངོ་རྣམས་ཀྱིས་གཙོ་མཛད་བདག་ཅག་ཉི་ཤུ་ཙམ་ཕྱིན་ལ་རྗེ་བཙུན་རྡོ་རྗེ་རྣལ་འབྱོར་མའི་རྩ་དབུ་མ་སློབ་བཤད་ཐུན་མོང་མ་ཡིན་པ་ཞིག་གནང༌།
ཨ་ཧོ་རྒྱལ་ཡུམ་དབང་མོས་མངོན་སུམ་དུ། །དུ་མའི་སྐྱེ་བར་རྗེས་བཟུང་བླ་མ་མཆོག །མཆོག་འདིས་ཟབ་མོའི་ཉེ་ལམ་འདི་བསྟན་ཚེ། །ཚེ་འདིར་མཁའ་སྤྱོད་འགྲུབ་ལ་ཐེ་ཚོམ་བྲལ། །སླར་བསྲེག་ཤིང་རིན་ཅེན་སྒང་གི་དགོན་པར་སྤྱན་དྲངས་ཞག་ཉེར་ལྔའི་བར་བསྙེན་བཀུར་ནས།
དཔལ་གཤིན་རྗེའི་གཤེད་དམར་པོ་ལྷ་ལྔའི་སྨིན་གྲོལ་ཡོངས་སུ་རྫོགས་པ། དཔེ་ནག་བལྟས་པའི་བཤད་ཡམས་ཙམ་མ་ཡིན་པར་ཐུགས་ཉམས་སུ་ཇི་ལྟར་མྱོང་བ་བཞིན་བསྟན་པས་སེམས་ཀྱི་སྒྲོ་འདོགས་

ཐམས་ཅད་དེར་ཆོད། སླར་གྲུབ་ཐོབ་ཏུ་རྟགས་པའི་བླུན་པོ་ཁ་རེའི་རྐང་པ་ལ་གཏུག་དགོས་བསམས་པའི་བློ་རྩ་བ་ནས་བུད། ལམ་དང་ལམ་མ་ཡིན་པའི་ཤན་ཆོད་པ་ཞིག་བྱུང་སྟེ། འཇམ་དཔལ་ཁྲོས་པ་དུས་དགྲའི་དབང་པོ་དེས།
།འཇམ་པའི་དབྱངས་ཀྱིས་ཐུགས་བཅུད་འདི་བསྟན་ཚེ། །འཇམ་དབྱངས་བཞེད་པའི་དོན་དེ་ཁོ་བོས་རྟོགས། །འཇམ་དབྱངས་དངོས་སུ་བྱོན་ཀྱང་ཞུ་རྒྱུ་མེད། །དེ་ནས་རིམ་བཞིན་ཕ་བླ་མ་འོ་ཡུག་སྡིངས་མར་སྤྱན་དྲངས་ནས།
རྗེ་བཙུན་ཡབ་དང་ཐུན་མོང་བའི་རྩ་དབུ་མ་ཉམས་ཁྲིད་དུ་ཞུས། བླ་མ་དེའི་གསུང་གིས་ད་ལོ་ཅིས་ཀྱང་ཞྭ་ལུ་ཕྱོགས་ལ་རྒྱུག་ལས་གནས་སྐོར་གྱིས་ཁྱད་པར་ཞྭ་ལུ་བའི་ལུགས་ཀྱི་དབང་ལུང་འདི་དག་རྫོགས་པ་ཞིག་ཐོབ་ན་མ་ཐོབ་ན་ཡིན་པས།
དེ་ཞུ་བའི་ཁུངས་ཞྭ་ལུའི་ཤར་ཆོས་ལུང་ཟེར་བ་ན་ཁྲིད་ཁང་ནས་ཀྱི་ཆོས་མཛད་མ་ཞིག་བཞུགས་པ་དེ་རང་བཙུན་པ་ཡོད་འདུག་པས་དེ་ལ་ཞུས་ཟེར་བ་དང་མོ་རུ་ཞུས་ཏེ་ལག་ཏུ་མ་ལོངས་པར་འདུག་ད་སྒོས་ཞུ་ས་ཇི་ལྟར་ཡོད་དང༌།
རྣམ་སྲས་ཀྱི་དབྱངས་རོལ་མཁས་པོ་ཤེས་པ་འདྲ་རྩད་ཆོད་པ་གྱིས་གསུངས་ནས་ཕ་བླ་མ་དབུས་ལ་བྱོན། ཁྱོད་ཀྱིས་དུས་གསུམ་གསལ་བར་གཟིགས་པའི་མཐུས།
།མ་འོངས་གནས་འདི་གསལ་བར་ལུང་བསྟན་མོད། །བདག་གིས་དུས་དེ་གསལ་བར་མ་རྟོགས་ཀྱང༌། །དུས་ཕྱིས་བསམས་ཚེ་གསལ་བར་ངེས་ཤེས་སྐྱེས། །དེར་ཞག་ཁ་ཅིག་བསྡད་ནས་གྲུབ་པའི་དབང་ཕྱུག་འོ་བྲན་ཆོས་རྗེ་དང༌།
རྫོགས་ཆེན་བྱམས་པ་བ་དཔོན་སློབ་སོགས་གཞི་བྱེས་ཀྱི་དགེ་

འདུན་རྣམས་ལ་དགོངས་པ་ཀུན་འདུས། ཐུགས་སྒྲུབ་རྣམ་གསུམ། ཤངས་ཆོས་གསེར་ཆོས་ལྔ་རྣམས་ཀྱི་དབང་ཁྲིད་ལུང་སྨིན་རྒྱས་ཐུགས་ཡིད་ཆེས་པར་ཕུལ། པ་རྣམ་ན། དཔལ་སའི་དབང་པོ་ལུགས་གཉིས་ཀྱི་འཁོར་ལོ་བསྒྱུར་བའི་དབང་ཕྱུག་ནོར་བུ་པདྨ་བཞུགས་པའི་དྲུང་དུ་སླེབ།
བརྩེ་བ་ཆེན་པོས་བསྐྱངས། དེ་ན་གཙང་ཚོང་འདུས་མགུར་མོའི་ཁྲི་དཔོན་ལུགས་གཉིས་ལ་མཁྱེན་པ་ཡངས་པ་སྡེ་པ་གྲ་ལྔ་ནས་བཞུགས་འདུག་པས་མཇལ་འཕྲད་མཛད།
ཞྭ་ལུ་སོགས་སུ་སྣེ་སྦྱོར་གྱི་མི་སྣ་ཞུས། ཐོག་མར་སྨན་ལུང་མཇལ་དུ་ཕྱིན་ནས་ཞག་གཅིག་ཁྱམས་ར་ཆེན་པོ་དེར་ལྕོག་བུ་ཕུབ་ནས་བསྡད། དཔལ་མགོན་སྟག་ཞོན་འདི་ངེད་རང་གི་ཕ་མེས་དང༌།
སློབ་དཔོན་གཉིས་ཀར་བརྒྱུད་ཀྱི་སྲུང་མ་བློ་བསྟད་ན་མི་བསླུ་ངེས་པ། མཐུ་ཆེ་ལ་རྩལ་དྲག་པ་ཞིག་ཡིན་པས། ཚོགས་གཏོར་བསྐང་གསོ་རྒྱས་པར་ཕུལ། རྡོར་དབྱིངས་ཀྱི་ལྷ་ཁང་དང༌། སྨྲྀ་ཏིའི་གདུང་འབུམ་སོགས་མཇལ།
བླ་བྲང་པས་ཀྱང་ཇ་འདྲེན་གནང་བྱིན་འོས་འགྲོ་ཐུགས་ལ་བཏགས། སང་སྔ་བར་ཐར་པར་ཕྱིན་ཁ་ཆེ་པཎ་ཆེན་གྱི་སྐུ། གསོལ་ལྷུང་མཁར་གསིལ་རྭ་གཉིས་མ། རྗེ་ནཱ་རོ་པའི་རྒྱན་དྲུག །རྡོ་རྗེ་གདན་པ་ནཱིཥྐ་ལངྒའི་ཕྱག་དྲིལ་སོགས་བྱིན་རླབས་རྟེན་མང་དུ་བཞུགས་པ་རྣམས་དང༌།
དངུལ་གྱི་རྡོ་རྗེ་སེམས་དཔའ་སོགས་བླ་བྲང་འདུ་ཁང་ན་བཞུགས་པའི་རྟེན་ཐམས་ཅད་མཇལ་སྨོན་ལམ་ཡིད་ཆེས་པར་བཏབ། མགོན་ཁང་ན་འཆམ་སྐུ་ལེགས་པོ་གཉིས་བཞུགས་ཀྱི་གདའ་བ་ལ་ཞལ་ཁེབས་བསལ་

ནས་བལྟས་པས་འཚུབ་ཡོད་ཟེར་དཀོན་གཉེར་དེ་འཇིགས་འཇིགས་བྱེད་ཀྱི་གདའ་བས་ཐུགས་འཚབ་མི་དགོས་ལྷ་འདིའི་རྒྱུས་ངེད་ཆེ་བ་ཞིག་ཡིན་བྱས། ཐར་དགོན་སྨན་ལུང་དམ་པའི་གནས་སུ་སླེབས། །དཔྱལ་སྟོན་མཁས་གྲུབ་དམ་པའི་ཕྱག་རྗེས་མཐོང༌།
།བཅོས་མིན་མོས་གུས་དམ་པ་སྙིང་ནས་སྐྱེས། །སླུ་མེད་བྱིན་རླབས་དམ་པ་ཞུགས་སམ་སྙམ། །གམ་ལ་བྱ་བའི་ལ་ཆེན་པོ་དེ་བརྒྱབ་ནས་འོངས་པས། ཞྭ་ལུ་རི་ཕུག་ཏུ་གུང་ཚིགས་ཕྱི་བ་ལ་སླེབ།
བླ་ཆེན་རྒྱལ་མཚན་པ་བྱ་བའི་གསང་སྔགས་པ་ཆེན་པོ་ཞིག་བཞུགས་པ་དེ་མིག་ངོ་ཤེས་ཙམ་ཞིག་ཡོད་པས་ཁོང་ལ་གནས་ཚང་ཞུས། རི་ཕུག་གི་རྟེན་གསུམ་རྣམས་དང༌། ཤར་ཆེན་བླ་བྲང་གི་རྟེན་རྣམས་མཇལ་སྨོན་ལམ་ཡིད་ཆེས་པར་བཏབ།
ཤར་ཆེན་ནས་དྲུང་ཆེན་དེས་གཞི་ལེན་གཟབས་མ་ཐུགས་ལ་བཏགས། དེའི་ཚེ་རི་ཕུག་བླ་བྲང་ན་མཁན་ཆེན་འཇམ་དབྱངས་པ་བཞུགས་ཀྱི་གདའ་བ། ཁོང་གསུང་ཆོས་བཞིན་གནང་རྒྱུ་ཡོད་པ་ཞིག་ཡིན་ན་མཇལ།
ཕྱག་འབུལ་ཞུ་སྙམ་ནའང༌། དེའི་སྤྲོས་པ་ནི་ཆོད་འདུག །མཇལ་ཕྱིན་ཁོང་གོ་ས་གཞན་དང་མི་འདྲ་བས་ཕྱག་འབུལ་བ་དང་གཞིར་བཅས་ནའང༌། ཁོང་ཕྱག་རྫས་ཕྱུག་ལ་གཏོང་ཕོད་ཆེ་བ་ཞིག་གྲགས།
ངེད་རང་སྤྲང་པོར་སོང་བས་ལྟོགས་ལྷ་ཡིན་དགོངས་འཁྲུངས་དོགས་གང་གིའང་སྒྲོས་མ་བཏང་བར་སྤམ་མེ་བསྡད་མོད། ཁོང་པས་སྐུ་འདྲ་རིན་པོ་ཆེའི་དྲུང་དེར་སུམ་གདན་སྙེ་འབོལ་བཟང་པོ་ཞིག་བཏིང་ནས་ཇ་བཟང་པོ་སུན་ཅིག་

གནང་བྱུང༌། རྒྱལ་བ་བུ་སྟོན་ཡབ་སྲས་དགོན་པར་སླེབ། །རྒྱལ་དབང་ཐུགས་རྗེ་ཅན་དེའི་སྐུ་བརྙན་མཐོང༌། །རྒྱལ་བསྟན་གསལ་མཛད་ཁྱོད་ཀྱི་གསུང་བཞིན་དུ། །རྒྱལ་བའི་བསྟན་པ་འཛིན་པར་སྨོན་ལམ་བཏབ། །དེ་ནུབ་རྨི་ལམ་དུ་གཟིམས་མལ་སྐུ་འདྲའི་པད་གདན་ལ་མགོ་བོ་གཙུགས་ནས་བདག་ཁྱེད་ཀྱི་ཉེ་གནས་ཡུན་རིང་དུ་བྱས་པའི་དགེ་སློང་དེ་ཡིན་མོད་ཐུགས་རྗེས་གཟིགས་ཟེར་གདུང་ཤུགས་ཀྱི་ཡུས་མང་པོ་བྱས་པས།
སྐུ་འདྲ་རིན་པོ་ཆེའི་ཕྱག་གཡས་པ་བདག་གི་སྤྱི་བོར་བཞག་བྱུང་བ་ཞིག་གསལ་བར་རྨིས། དེའི་སང་ཞྭ་ལུ་གནས་སུ་སླེབ། ཁྲི་ཁང་ནས་ཆོས་རྗེ་ཨ་བྱིན་དྲུང་བྱ་བ་ཞིག་གནང་བྱུང་བ་དང༌། ལྕགས་སྟོད་ནས་ནང་སོ་དྲུང་གི་སྣེ་སྦྱོར་གྱི་ཕྱག་དམ་ཞིག་ཡོད་པ་བཞིན་ཞྭ་ལུ་ནས་སློབ་དཔོན་ཆེན་པོ་རྣམ་སྲས་པའི་དྲུང་གིས་གཞི་ལེན་གྲོགས་དན་ཡང་དག་པར་མཛད།
ཇོ་ལེགས་པ་སོགས་ཀྱིས་འཇིགས་པ་མེད་པར་རྟེན་མཇལ་ཞིབ་ལ་ཡིད་ཆེས་པ་བྱུང་ཞིང་ཞྭ་ལུ་པའི་བན་སྨྱོན་ཚོ་བྲེད་པོར་བྱེད་ཀྱི་འདུག་ནའང༌།
ངེད་ལ་དེ་དུས་ནས་ཕལ་ཆེ་བས་བྱིན་རླབས་ཞུས་ཤིང་བྱམས་པོ་ཡང་དག་པར་མཛད། ཆོས་སྐྱོང་བའི་རྒྱལ་པོ་ཆེན་པོ་རྣམ་སྲས་ཞི་དྲག
།འཆི་བདག་གཤིན་རྗེའི་དབང་ཕྱུག་སོགས་བཞུགས་པའི་མགོན་ཁང་དེར་གཏོར་མ་ཕུལ་ཞིང་བསྟན་པ་རྒྱས་པའི་འཕྲིན་ལས་ཞུས། ཆོས་སྐྱོང་དེ་པ་ངེད་རང་གི་རྩ་བའི་སྲུང་མ་ཡིན་པའི་དོན་གྱིས་ཟིལ་ཆེ་ལ་ཉམས་དགའ་བ་ཞིག་བྱུང་ཞིང༌།
ཚུར་ཡོང་བའི་དུས་རྒྱ་ཕིབས་སྟེང་ནས་བྱ་རོག་ཞིག་

འཕུར་བྱུང་སྟེ་རགས་ནག་པོའི་འོག་ཙམ་ནས་བསུས། ཕྱིར་འགྲོ་དུས་བྱ་རོག་ཞིག་གིས་རྒྱན་གོང་བར་བསྐྱར་བ་ནི་དེ་སྐབས་ཀྱི་ཟླ་བོ་གཞི་བྱེས་ཐམས་ཅད་ཀྱིས་མཐོང་བ་དེ་ཡིན་མོད། དེ་ནས་ཁྲི་ཁང་ཞབས་དྲུང་དུ་ཤོག་གསུང་བ་ལྟར།
སྤྱིར་སྡེ་སྲིད་འདི་པ་དང༌། གནས་གསར་བ་གཉིས་སྐུ་ཉེ་ཐུགས་ནང་གཙང་ལ་ཕན་ཐོགས་པ་རེ་ཆེ་ས་ཞིག་ཡིན་ནའང༌། ངེད་སྤྲང་པོ་རྟོགས་འཁྱམས་པར་སོང་བས། དེ་འདྲའི་ཧམ་པ་བྱས་ཤན་མི་འདུག་མོད།
འོན་ཀྱང་བཟའ་གང་ཆེ་སར་རྒྱུག་པ་འདི་བན་སྤྲང་སྤྱིའི་སྲོལ་ཡིན་པ་དང༌། ཁྲི་ཁང་ནས་ངེད་ཀྱི་ཁ་སྟབས་ལ་མ་གཟིགས། དང་མོའི་ཁུངས་ལ་གཟིགས་ནས་ཐུགས་ནང་གཙང་ལ་ཐུགས་མཉེས་པ་དང་བཅས།
སྡེ་པ་རིན་པོ་ཆེ་མཆེད་དྲུང་དང༌། སྡེ་པ་སྐུ་མཆེད་ཐམས་ཅད་དང་མཇལ་ཁ་གནང༌། ཞག་ཤས་སྡོད་གསུངས་ནའང༌། རྐང་པ་གཡོན་འདིའི་ནད་དེ་ལངས་འདུག་པས། མཚམས་ཤིག་མི་བྱེད་ཁ་མེད་ཡོད་ནས་ཞག་གཅིག་བསྡད།
སྐྱིད་པོ་བསམ་གྱིས་མི་ཁྱབ་པ་བྱུང༌། ཚུར་ལམ་པ་ན་ནོར་བུ་གླིང་ན་ད་ཏི་ཇོ་ཤག་གིས་བཞེངས་པའི་དཔལ་ཆེན་པོ་ཞིག་བཞུགས་པ་དེ་མཇལ་ཞིང་བྱིན་རླབས་ཞུས། མྱུག་ཏུ་སླེབ་མ་ཐག་དགོན་པ་དཀར་པོར་མཚམས་བསྡམས་པའི་དགེ་སྦྱོར་ཡིད་ཆེས་པ་ཞིག་བྱས།
དེའི་ལོ་ཕ་གྲུབ་པ་ཅན་ཡབ་སྲས་གསུམ་གྱི་ནང་རྟེན། བླ་མ་རིན་འབྱུང༌། རྡོ་རྗེ་མི་འཁྲུགས་པ། ཚེ་དཔག་མེད། སློབ་དཔོན་ཆེན་པོ་པདྨ། བདེ་མཆོག་ལྷན་སྐྱེས་ཤིག་རྣམས་གསེར་སྐུར་བཞེངས་པར་

གནང་བའི་སྲུང་འཁོར། གཟུངས་ཀྱི་དོ་དམ་སོགས་བྱས་པའི་མཐར། རྟེན་གྱི་བྱ་བ་ཡོངས་སུ་རྫོགས་ནས་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་བཞེངས་ཏེ། རབ་གནས་ཤིན་ཏུ་རྒྱས་པ་ཞིག་བྱས། དེ་ནས་ཉིན་རེ་བཞིན་སྒྲུབ་མཆོད་སྔོན་དུ་འགྲོ་བའི་རབ་གནས་རྒྱས་པ་ཉིན་རེ་ལ་ཚར་བཞི་བཞི་ཕུལ་ནས་ཞག་ཉེར་བདུན་ལ་རབ་གནས་རྒྱས་པ་བརྒྱ་རྩ་བརྒྱད།
ཐོག་མཐའ་བར་གསུམ་དུ་ཞི་རྒྱས་ཀྱི་སྦྱིན་སྲེག་རེ་དང་བཅས་པ་ཕུལ་བའི་ཚེའང་མེ་ཏོག་གི་ཆར་པ་ཆེར་བབས་ནུབ་རེ་མོས་སུ་རྡུལ་ཚོན་གྱི་དཀྱིལ་འཁོར་དང༌།
རབ་གནས་ཀྱི་རྟེན་གྱིས་མར་མེ་བཟུང་བ་སྟོང་མ་ཆག་པར་བྱུང་ཞིང༌། དེས་མཚོན་པའི་བཀྲ་ཤིས་པའི་དགེ་མཚན་བསམ་གྱིས་མི་ཁྱབ་པ་ཞིག་བྱུང་བ་ལྟར་དུས་དེ་ནས་སྡེ་པ་རྩིས་གནས་གསར་བ་དར་རྒྱས་བཀྲ་ཤིས་མཁའ་ཁྱབ་ཏུ་འབར་བ་འདི་བྱུང་བ་ལགས།
དེ་གྲུབ་མ་ཐག་མྱུག་གི་དབུ་རྩེ་འདི་དང་ཐོག་དཔོན་ཆེན་གྲགས་པ་རྒྱལ་མཚན་གྱིས་བཞེངས་འཕྲོ་ལ་གཤེགས།
བར་སྐབས་སུ་སྡེ་པ་ནས་ཞིག་བསོས་མཛད་པའང་འཕྲོ་ལ་ལུས་པ་ཞིག་བྱུང་བ་ནས། མི་ཕལ་ཆེར་རྣམ་རྟོག་བྱེད་ཀྱི་འདུག་པས་དེ་ལ་དམིགས་དབུ་རྩེ་རང་དུ་མཚམས་ཟླ་བ་གཅིག་བསྡམས་ནས་ལྷག་པའི་ལྷ་ལ་གསོལ་བ་བཏབ་པས་བགེགས་མི་འབྱུང་བའི་མཚན་མ་བརྟན་པོ་ཞིག་ཐོབ་དེ་གྲོལ་རྗེས་གཙང་གི་ཚོང་འདུས་མགུར་མོ་ནས་ས་སྐྱོང་ཉིན་བྱེད་དབང་པོའི་བཀའ་ལུང་བཞིན།
 དེར་ཕྱིན་ནས་གཤིན་རྗེ་གཤེད་དམར་པོའི་དབང༌།
དམར་པོ་སྐོར་གསུམ། ཕྱག་ཆེན་གའུ་མའི་ཁྲིད་སོགས་སྤྱི་

སྒེར་དུ་ཆོས་མང་པོ་ཕུལ། ཞ་ལུའི་ཤར་ཆོས་ལུང་དགོན་པ་ན་བཞུགས་པའི་རྒྱལ་ཡུམ་དབང་མོ་དང་མཇལ་བའི་སྣེ་སྦྱོར་ཞུས་པ་བཞིན། སྐུ་མཚམས་དམ་པོ་ཡོད་འདུག་ནའང་བརྩེ་བས་བཟུང་སྟེ་མཇལ་ཁ་བྱུང༌། མཇལ་མ་ཐག་སེམས་འདི་ཡིན་གྱི་ཏིག་པོ་ཅི་ཡང་མེད་པའི་ཧང་ངེ་བ་ལ་ལུས་ཀྱང་ཡང་ཆོད་དེ་བ་མཆི་མ་བུན་བུན་པ་ཞིག་མ་གཏོགས་གང་ཡང་མ་བྱུང༌།
བདག་གི་ལག་པ་གཉིས་ནས་བཟུང་སྟེ་ངས་ན་ནིང་དེ་ནས་བསྒུགས་ཏེ་ཁྱེད་ད་བར་མི་འབྱོན་པ་ལ་ངོ་ཚ་ལ་གསུང་ཇ་སྦྱོར་ཁ་རེའི་བར་ལག་པ་ཕྱག་གིས་མ་བཏང་སེམས་ཉིད་ངལ་བསོ་ཞིག་ཞུས་པས།
བུ་ཉོན་ཁྱོད་གང་རྣམ་པར་རྟོག་ཅེས་སོགས་ཀྱི་ཤོ་ལོ་ཀ་འདི་ལ་བརྒྱད་སྟོང་པ་དང་སྦྱར་བའི་བཤད་པ་རྒྱས་པ་ཞིག་དང༌།
བླ་མའི་རྣལ་འབྱོར་ཞིག་གནང་ལྟ་བ་ནམ་མཁའ་ལྟ་བུའི་ངང་ནས་ཆོས་སྤྱོད་སྒྱུ་མ་ལྟ་བུ་བྱ་བ་ཡིན་པས་ཐུགས་དམ་སྤྲོས་བཅས་གཙོ་བོར་བཏོན་པས་སྤྲོས་མེད་ཀྱི་ཡེ་ཤེས་ཤུགས་ལས་འབྱུང༌།
ངས་བརྒྱད་སྟོང་པ་ལ་རྒྱུན་དུ་ངག་འདོན་བྱས་པས་གནས་ལུགས་ལ་ངེས་པ་རྙེད་པ་ཡིན། བསྟན་པ་ནུབ་ལ་ཐུག་གདའ་བས་འཆད་ཉན་གཙོ་བོར་མཛོད་བསྟན་པ་ལ་སུས་ཕན་མི་ཤེས་པས་སྤྲང་པོ་དང་བླ་ཆེན་ཚོ་ཆོས་སྐལ་མཉམ་པོར་སྦྱིན།
ལྟ་གྲུབ་མཐོན་པོའི་ཁ་ཁྱེར་གྱིས་ལས་འབྲས་མ་མཐོང་ན་བསླུ་བས་ཕྱི་ཚུལ་ཐེག་དམན་གྱི་སྤྱོད་པས་གཞི་བཟུང་ངེས་དོན་གྱི་ཐུགས་དམ་ལ་འབུངས་རྒན་མོའི་སྙིང་གཏམ་ཡིན་ནོ་གསུང་ཞིང་སྤྱན་ཆབ་བྱོན་ངེད་དེར་འདུས་ཐམས་ཅད་བླ་མ་དེའི་མདུན་ན་ཡོད་རིང་སེམས་རྟོག་མེད་དུ་ཧད་དེ་མིག་མི་འཛུམ་

པར་མཆི་མ་བུན་ནེ་བ་ཁོ་ན་གདའ་སྟེ་མི་ཕྱེད་པའི་དད་པ་ཆེན་པོ་ཞིག་ཐོབ་མྱུར་དུ་འོང་བར་ཞུས་ནས་ཕྱིར་ལོག །སླར་མྱུག་ཏུ་འོངས་པ་ན་ཕ་བླ་མ་ཐམས་ཅད་མཁྱེན་པའི་ཞལ་སྔ་ནས་དབུས་ན་ཕེབས་འདུག་པ་བཞིན།
གསེར་དངུལ་སོགས་ཁྲི་ཁང་དུ་བྱུང་བའི་དངོས་པོ་ཐམས་ཅད་ཕྱག་ཏུ་ཕུལ། འཁོར་ལོ་སྡོམ་པ་ནག་པོ་ལུགས་ཀྱི་དབང་དང༌། སྟོབས་འཕྲོག་དབང་པོའི་གསང་ཁྲིད་སོགས་གསུང་གི་བདུད་རྩི་ཅུང་ཟད་ཀྱང་ཐོབ།
ཟླ་བ་བཅུ་གཅིག་པ་ལ་འོ་ཡུག་སྡིགས་མར་ཆོ་ག་མཁྱེན་པའི་དགེ་འདུན་སུམ་ཅུ་ལ་བསྙེན་བཀུར་ཞུས། འཛབ་སྐོར་བ་ལྔ་བརྒྱ་ཙམ་བཅས་ཏེ་ཚེ་སྒྲུབ་རྡོ་རྗེ་འཕྲེང་བའི་སྒྲུབ་ཆེན་ཞག་བདུན་པ་ཞིག་བསྟན་པ་སྤྱིའི་རིམ་གྲོར་བསྒྲུབས་པའི་ཚེ།
འཕྲིན་ལས་ཚར་བརྒྱད་བརྒྱ་དང་སུམ་ཅུ་སོང་བ། ལྔ་བརྒྱ་ཕ་བླ་མའི་སྐུ་རིམ། བརྒྱ་ཕྲག་གཅིག་བསྟན་འཛིན་སྤྱི། བརྒྱ་ཕྲག་གཅིག་བོད་ཁམས་སྤྱིའི་རིམ་གྲོ། བརྒྱ་ཕྲག་གཅིག་དེ་ལས་ཀྱང་བསྟན་པའི་སྦྱིན་བདག་སྤྱིའི་སྐུ་རིམ་དུ་བསྔོས།
སུམ་ཅུུ་པོ་དེ་ཆོ་ག་མཛད་པོ་རྣམས་ལ་དམིགས། རིལ་བུ་ཡང་དྲི་བཟང་ཞིང་འཕེལ་ཤིན་ཏུ་ཆེ་བ་སོགས་མཚན་ཉིད་དང་ལྡན་པ་ཞིག་བྱུང༌།
གཞན་ཡང་སྐྱེས་སྟོབས་དང་སྦྱངས་སྟོབས་ཀྱི་ཡོན་ཏན་མི་དམན་པ། མྱུག་པ་སློབ་དཔོན་ཀརྨ་པ་ལ་རྒྱུད་སྡེ་ལྔ་སྨིན་བྱེད་དུུ་བཏང་བའི་ཤངས་པའི་གསེར་ཆོས་ལྔ་སྨིན་གྲོལ་ལུང་བཅས་ཤིན་ཏུ་ཚང་བ་ཞིག་ཀྱང་ཕུལ།
རྗེ་བླ་མ་ཐམས་ཅད་མཁྱེན་པའི་ཞལ་སྔ་ནས་ཀྱི་སྐུ་འདྲ་བརྒྱད་ཀྱིས་གཙོ་བྱས་པའི་དཀྱིལ་ཐང་ཆེ་ཆུང་འདྲེས་པ་ལྔ་བཅུ་

ལྷག་པ་བཞེངས་ཤིང་རབ་གནས་ཀྱང་རྒྱུད་སྡེ་དང་མཐུན་པར་བསྒྲུབས། ལོ་སོ་གསུམ་ལོན་པའི་འབྲུག་ལོ་དཔྱིད། གཙང་གི་ཚོང་འདུས་ནས་ས་སྐྱོང་དབང་པོ་རྒྱལ་བའི་བསྟན་པ་བླ་མར་མཛད་པ་དེས་དོ་དམ་དང་ཆེད་གཉེར་མཛད།དེང་སང་ཆོས་རྗེ་ཐམས་ཅད་མཁྱེན་པ་བུ་སྟོན་རིན་པོ་ཆེའི་བསྟན་པ་རྫོགས་པར་འཛིན་ཞིང་སྤེལ་བ་ལ་སའི་སྟེང་ན་འགྲན་པའི་ཟླ་ཐམས་ཅད་དང་བྲལ་བའི་རྡོ་རྗེ་སློབ་དཔོན་ཆེན་པོ་རྗེ་བཙུན་འཇམ་པའི་དབྱངས་བྱང་གླིང་ཆོས་རྗེའི་ཞལ་སྔ་ནས་དཔལ་འཁོར་བདེ་ཆེན་ནས་སྤྱན་དྲངས་བ་དང་བསྟུན་ཚོང་འདུས་ཁྲི་ཁང་དུ་ཕྱིན་ནས།
དམ་པ་དེ་ལས་དཔལ་གསང་བ་འདུས་པ་མི་བསྐྱོད་རྡོ་རྗེ། རྡོ་རྗེ་འཇིགས་བྱེད་དཔའ་བོ་གཅིག་པ།
བཅོམ་ལྡན་འདས་རྡོ་རྗེ་དབྱིངས་རྩ་བ་ལུགས་རྣམས་ཀྱི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་ཞུས་ཤིང་མི་ཕྱེད་པའི་དད་པ་ཐོབ། བུ་རམ་ཤིང་པའི་རྒྱལ་ཚབ་བླ་ན་མེད། །བུ་སྟོན་བླ་མ་དེ་ཡི་བསྟན་པའི་རྒྱུན།
།ལེགས་པར་སྤེལ་ལ་མཁས་པའི་བླ་མ་དེ། །ལེགས་པར་མཇལ་བས་རེ་བའི་ཤིང་རྟ་གང༌། །དེར་ཞལ་ངོ་དྲུང་ལ་ཤིན་ཏུ་སྤྲོས་པ་མེད་པའི་དེ་ཁོ་ན་ཉིད་ཀྱི་མྱོང་ཁྲིད་ལུང་སོགས་ཆ་ལག་རྫོགས་པའི་ཐུགས་ཡིད་ཆེས་པ་ཞིག་དང༌།
གཞན་དབང་ལུང་ཐོར་བུ་ཕུལ། སླར་ཞ་ལུ་རི་ཕུག་ཤར་ཆེན་བླ་བྲང་དུ་ནག་ཉ་དང་བསྟུན་ནས། རྗེ་བླ་མ་འཇམ་པའི་དབྱངས་དེ་མཉེས་པར་བྱས་ནས་དཔལ་དུས་ཀྱི་འཁོར་ལོ་སྐུ་གསུང་ཐུགས་ཡོངས་སུ་རྫོགས་པའི་རྡུལ་ཚོན་གྱི་དཀྱིལ་འཁོར་ཆེན་པོར་བྱིས་པ་འཇུག་པའི་དབང་བདུན།
དབང་གོང་མ། གོང་ཆེན་དང་བཅས་པ་རྫོགས་པར་ཞུས་པའི་

ཚེ། ཁ་བ་ཤིན་ཏུ་ཆེ་བས་རི་ལུང་ཐམས་ཅད་དུང་གི་མཎྜལ་ལྟར་དཀར་སིང་གེས་བྱས་པ་ཞིག་བྱུང་བ། མཚན་ལྡན་རྡོ་རྗེ་འཛིན་པའི་སྐུ་དྲིན་གྱིས། །སྐལ་ལྡན་ཁོ་བོ་སྨིན་པར་བྱས་པའི་ཚེ། །དཔལ་ལྡན་དུས་འཁོར་བསྟན་པ་བོད་ཡུལ་འདིར།
།རྫོགས་ལྡན་དུས་དང་མཚུངས་པར་བྱེད་དོ་ཞེས། །བགྲང་ཡས་བསྟན་ལ་དགའ་བའི་ལྷ་རྣམས་ཀྱིས། །དཔག་ཡས་འཛིན་མ་དཀར་འཇམ་གོས་ཀྱིས་གཡོགས། །བསམ་ཡས་དགེ་བའི་མཚན་མ་གཞན་ཡང་མཐོང༌།
།མཐའ་ཡས་ལེགས་ཚོགས་རྟེན་འབྲེལ་ལྷུན་གྱིས་གྲུབ། །དེ་ནས་སླར་ཆོས་ལུང་དུ་རྒྱལ་ཡུམ་དབང་མོ་དེ་མཇལ་དུ་ཕྱིན་དུས་ཀྱང་སྔར་ཁོ་ན་བཞིན་ཐུགས་མཉེས་མཉེས་མང་པོ་མཛད། ཆོས་དུ་མ་ཞིག་གི་གསོལ་བ་བཏབ་པས་ཁྱེད་འབྱོན་པའི་དུས་མ་བྱུང༌།
ང་ལོ་བརྒྱད་ཅུ་རྩ་བཞི་ལོན། དཔེ་སྒྲོག་ཏུ་མིག་མི་གསལ། འཕར་ལུང་བྱེད་དུ་རྣ་བས་མི་ཐོས། ཆོས་ཇི་ལྟར་བྱས་འཆད་དུ་འདུག་པས་རྒྱ་ཆེར་འབུལ་མི་ཐུབ་དོ་ནུབ་འདིར་བཞུགས།
ཁྱོད་ཞྭ་ལུའི་མཁན་པོ་བྱེད་རྒྱུར་འདུག །དེའི་ཚེ་ཞ་ལུ་བའི་ཆོས་བདག་མ་འདི་མི་དགོས་ཀ་མེད་ཡིན། ངེད་ཀྱི་ཆོས་བདག་མ་འདི་དགའ་གཅིག་བདོག །ངས་སང་འདིའི་རྗེས་གནང་བྱེད་གསུངས།
བདག་ལ་ཞ་ལུའི་མཁན་པོ་བྱུང་དོགས་མེད། བྱུང་ཀྱང་ཟིན་དོགས་མེད་དེ་རྗེས་གནང་ནི་སྐུ་དྲིན་བསྐྱངས་ཞུས་པས། མཁན་པོ་བྱེད་རྒྱུ་ཡིན་པར་འདུག་མི་ཟིན་མ་ཟེར། ད་ལམ་དུས་འཁོར་གྱི་བདག་པོ་ཆེན་པོའི་དབང་ཞིག་ཀྱང་ཅིས་ཀྱང་ཞུ་ཐུབ་པ་མཛོད་གསུངས།

སང་དེ་རྡོ་རྗེ་རབ་བརྟན་མའི་རྗེས་གནང་ཤིན་ཏུ་རྒྱས་པ་ཞིག་མཛད། དོ་ནུབ་ནས་བཟླས་པ་རེ་དང་གཏོར་བསྔོས་ཀྱང་མ་ཆག་པར་མཛོད་གསུངས། ཚེ་དཔག་མེད་འཆི་མེད་རྔ་སྒྲའི་དབང་ཞིག་གནང་རྗེས་ཆོས་རྗེ་ཀ་བཞི་པའི་ཐུགས་དམ་གྱི་དཀྱིལ་ཐང་ཞིག་ཀྱང་གནང༌།
རིན་པོ་ཆེས་བརྒྱད་ཅུ་གྱ་བཞི་བཞུགས་པས་ཁྱོད་ཚེ་རིང་བའི་རྟེན་འབྲེལ་མཛོད་གསུངས། གཞན་ཡང་ངོ་མཚར་བའི་ལྟད་མོ་དང་ཞལ་འཕྲོས་མང་པོ་ཞིག་གསུང་གི་འདུག་སྟེ།
མཁའ་འགྲོའི་དབང་མོས་དངོས་སུ་རྗེས་སུ་བཟུང༌། །མཁའ་འགྲོའི་གསང་ཚིག་ངོ་མཚར་མང་དུ་ཐོས། །མཁའ་འགྲོའི་བུ་ཁྱོད་སྐལ་བ་རབ་ཡིན་ཞེས། །མཁའ་འགྲོའི་གཙོ་དེས་གསལ་བར་ལུང་བསྟན་མཛད།
།བླ་མ་འདི་དཔྱལ་ཀུན་མཁྱེན་ཆེན་པོའི་སྐུ་སྐྱེ་གཉིས་པ། གསང་རྙིང་མཐའ་དག་ལ་མཁས་པའི་ཚད། ལོ་སུམ་ཅུ་བུག་སྒོ་ལ་བཞུགས་ནས་ཐུགས་དམ་མཛད། འཕྲལ་བགྲེས་མོ་དེ་ཙམ་དུ་སོང་ནས་ཀྱང་ཆོས་གོས་རྣམ་གསུམ་དང་མི་འབྲལ།
ཕྱི་དྲོའི་ཁ་ཟས་འཇམ་ཙམ་ཡང་མི་བཞེས། དང་པོ་སྐུ་གཞོན་པའི་དུས་ནི་ཉིན་རེ་ལ་ཚར་རེ། ད་ལྟ་ཞག་གཉིས་ཀྱི་ཁོངས་སུ་བརྒྱད་སྟོང་པ་ཚར་རེ་ཞལ་འདོན་མཛད་པ་ཞིག་ཡིན། ཕྱག་གི་མཛུབ་མོ་གཉིས་ལ་ཨོཾ་གསུམ་མའི་སྔགས་འཕྲེང་ནཱ་ག་རོའི་ཡི་གེར་གསལ་པོ་བྱས་པ་ཞིག་གདའོ།
།དེ་ནས་དབོན་ཤྲཱི་བྱང་ཆུབ་སེམས་དཔའ་ཆེན་པོ་རྒྱལ་བ་བཟང་པོའི་གདུང་བརྒྱུད་རྣམ་པར་དག་པ་ལྕགས་སྟོད་ནང་སོ་ནམ་མཁའི་དྲུང་གིས་ཤོག་གསུང་བ་ལྟར་ལྕགས་སྟོད་དུ་ཕྱིན་དགོངས་

བཞེད་དང་བསྟུན་པའི་བཀའ་དབང་འབུལ་གྱིན་གནས་པའི་དུས། རིན་སྤུངས་ནས་གནམ་སའི་དབང་ཕྱུག་འཁོར་ལོ་སྒྱུར་བའི་རྒྱལ་པོ་དེས་བཀའ་ཤོག་ཕོ་ཉ་དང་བཅས་པ་ཕེབས་པ་ལྟར་མྱུར་དུ་ཕྱིན་ཏེ། རྒྱལ་པོའི་ཕོ་བྲང་དེ་ན།
བོད་ཡུལ་གྱི་དྲེགས་ལྡན་ཐམས་ཅད་ཀྱི་ཅོད་པན་བརྟུལ་ཞུགས་སྤྱོད་པའི་རྡོ་རྗེ་བཅུ་གཅིག་པ་གློ་ཆེན་ཐམས་ཅད་མཁྱེན་པའི་དྲུང་གདན་ཆགས་འདུག་པ་བཞིན། ཆེད་དུ་འབོད་པར་གནང་བར་འདུག །བདག་རང་ལ་སྒོས་ཆོས་སུ་དཔལ་འཁོར་ལོ་སྡོམ་པ་ནག་པོའི་ལུགས་ཀྱི་དབང་བཞི་སྔོན་དུ་འགྲོ་བ་རིམ་བཞིའི་ཉམས་ཁྲིད་ཆ་ལག་དང་བཅས་པ་ཞིག་གནང༌།
སྡེ་པ་རིན་པོ་ཆེའི་ཕྱགས་ཕྱིར་ཚེ་ཁྲིད་རྒྱས་པ་དང༌།
དོ་ཧའི་བཤད་པ་ཤིན་ཏུ་ཞིབ་པ། གཞན་ཡང་མགོན་པོ་ཆེ་ཆུང༌། དམར་པོ་སྐོར་གསུམ། རྒྱུད་སྡེ་ལྔའི་དབང་རྒྱས་པ་སྨིན་བྱེད་དུ་བཏང་བའི་ཤངས་ཆོས་ཀྱི་གསེར་ཆོས་རྣམ་པ་ལྔའི་དབང་ལུང་ཁྲིད་སོགས་ཆོས་ཀྱི་སྒོ་དུ་མའི་སྐུ་དྲིན་ཐོབ།
གྲུབ་དབང་སྤྱོད་པའི་རྡོ་རྗེ་བཅུ་གཅིག་པས། །གྲུབ་བརྙེས་ནག་པོའི་བཞེད་གཞུང་གསལ་བར་བསྟན། །གྲུབ་གཉིས་མངོན་དུ་བྱེད་ལ་གེགས་མེད་ཅེས། །གྲུབ་པ་མཆོག་དེས་གཟེངས་བསྟོད་དབུགས་དབྱུང་མཛད།
།རྗེ་བླ་མ་ཆོས་ཀྱི་འབྱུང་གནས་ཆོས་རྫོང་པའི་ཞབས་ལས་ཀྱང་བླ་མ་དགོངས་པ་འདུས་པའི་དོན་དབང་བསྡུས་པ་སྔོན་དུ་འགྲོ་བའི་ཆོས་སྐོར་པོ་ཏི་བརྒྱད་ཀྱི་ལུང་སོགས་ཆོས་དུ་མ་ཞིག་ཐོབ།
སྔ་འགྱུར་བསྟན་པའི་བདག་པོ་འུག་པ་ལུང་ནས་ཆོས་ཀྱི་རྗེ་ཟུར་ཧཾ་རྒྱལ་བའི་སྲས་པོ་ཡབ་སྲས་ཀྱིས་ཞུས་པའི་ངོར། དཔལ་

སྒྲུབ་ཆེན་བཀའ་བརྒྱད་དྲག་པོ་རང་བྱུང་རང་ཤར་ཆེན་པོའི་རྡུལ་ཚོན་གྱི་དཀྱིལ་འཁོར་དུ་རྩ་དབང༌། སྒྲུབ་དབང་ཐུན་མོང་དང་ཐུན་མོང་མ་ཡིན་པ། སྒྲུབ་ཕྲན་གྱི་དབང༌། རྗེས་གནང༌། ཡི་གེ་ཕྲ་མོ་ཚུན་རྫོགས་པ་དང༌།
སྒྲུབ་ཆེན་བཀའ་བརྒྱད་བདེ་གཤེགས་འདུས་པ་དང༌། གསང་བ་ཡོངས་རྫོགས་ཀྱི་དབང་ཡོངས་སུ་རྫོགས་པ། རྫོགས་པ་ཆེན་པོ་ཀུན་ཏུ་བཟང་པོའི་དགོངས་པ་ཟངས་ཐལ་དུ་བསྟན་པ་དང༌། རང་བྱུང་རང་ཤར་ཆེན་པོའི་དབང་མྱོང་ཁྲིད།
ལུང༌། རྡོ་རྗེ་སློབ་དཔོན་གྱི་གཏད་རྒྱའི་བར་ཡོངས་སུ་རྫོགས་པ། གུ་རུ་ཚེ་བརྟན་རྒྱལ་མཚན་ནས་བརྒྱུད་པའི་བླ་མ་ཞི་དྲག །ཐུགས་རྗེ་ཆེན་པོ་ཡང་སྙིང་འདུས་པ་སོགས་སོ་སོའི་བཞེད་པ་དང་མཐུན་པའི་དབང༌།
རྗེས་གནང༌། ལུང་གི་རྣམ་གྲངས་བསམ་གྱིས་མི་ཁྱབ་པ་ཞིག་བགྱིས། ཁམས་པ་རིན་ཅེན་བྱང་ཆུབ་སོགས་ཁ་ཅིག་ལ་ཤངས་ཆོས་ཡོངས་སུ་རྫོགས་པ་ཞིག་ཀྱང་བཤད། ལོ་དེའི་ཟླ་བ་བཞི་པ་ནས་བཟུང༌།
བསྟན་པའི་སྦྱིན་བདག་གནས་གསར་བས་བླ་མ་རྡོ་རྗེ་འཆང་དེའི་ཐུགས་ཀྱི་དགོངས་པ་རྫོགས་པའི་ཐབས་སུ་ལམ་འབྲས་ལྷ་ཁང་ཁྱད་པར་འཕགས་པ་འདི་བཞེངས་པའི་དབུ་ཚུགས་པ་ལྟར། དེའི་སྲུང་འཁོར་དང་གཟུངས་ཀྱི་དོ་དམ་གནོད་སྦྱིན་འཁོར་ལོ་སྒྲུབ་པ།
ལོགས་བྲིས་ཀྱི་དཀྱིལ་འཁོར་རྣམས་ལ་ཞུ་དག་སོགས་ཉིན་མཚན་ངལ་དུབ་མེད་པའི་དགེ་བའི་བྱ་བ་ཟླ་བ་ཕྱེད་དང་ལྔའི་བར་བགྱིས་པའི་མཐར།
བདག་ལ་བླ་མ་འདི་མཆོག་ཏུ་སྐུ་དྲིན་ཆེ་བ་ཞིག་ཡིན་ནའང་ཞལ་བཞུགས་པའི་དུས་ཟང་ཟིང་གི་འབུལ་བ་མང་པོ་བགྱིས་མོད།

ཕ་མ་དྲིན་ཆེན་གྱི་ནོར། ངེད་ཀྱི་ལག་ལ་རྡར་ཕུལ་བ་ཙམ་དུ་འདུག་པ་ནས་བསམ་པ་མ་རྫོགས། འདི་ཙམ་གྱིས་ཀྱང་བློ་ཁ་ཁེངས་པ་མེད་ནའང་རེ་ཞིག་ཅི་འབྱོར་དུ་ཟད་པས། དེ་སྔ་ཡན་རང་ཉིད་ལ་གང་ཡོད་ཀྱི་རྟེན་གསུམ་མཆོད་ཆ་ཐམས་ཅད་དམ་ཚིག་གི་རྡོ་རྗེ་དྲིལ་བུ་ཙམ་ཞིག་དང༌།
བྱིན་རླབས་རྟེན་གྱི་དབང་བུམ་ཆ་གཅིག །ཏིང་བདུན་ཚར་གཅིག་མ་གཏོགས་ཚང་མ་གཙུག་ལག་ཁང་དུ་ཕུལ། དེས་མཚོན་པའི་དུས་དེར་ལག་ཏུ་ཡོད་པའི་བདོག་པའི་དངོས་པོ་ཐམས་ཅད་ལྟོས་མེད་དུ་ཕུལ་ཞིང༌།
སླད་ནས་མཆོད་ཆའི་རིགས་གང་བྱུང་དེ་འབུལ་བཞིན་པ་འདི་ག་ལགས། དེ་སྐབས་མངའ་རིས་དཀར་རུམ་པ་ཆུ་ཕུག་དབོན་པོ་ཀུན་དགའ་རྣམ་རྒྱལ་བ་སོགས་ཁ་ཅིག་ལ་དཔལ་ཕྱག་ན་རྡོ་རྗེ་འཁོར་ལོ་ཆེན་པོའི་དབང་དང༌།
རྗེ་བཙུན་གོང་མ་གསུམ་གྱི་བཀའ་འབུམ་གང་ཐོས་དེ་ཚང་བའི་ལུང་ཡང་ཕུལ་དེའི་རབ་གནས་ལ་ཕ་བླ་མ་ཐམས་ཅད་མཁྱེན་པའི་ཞལ་སྔ་ནས་སྤྱན་དྲངས་ནས་རབ་ཏུ་གནས་པ་རྒྱས་པར་མཛད།
རྟེན་བཞེངས་མཛད་པའི་དཔའ་རྟགས་ལ་གུར་གྱི་མགོན་པོའི་གསང་ཁྲིད་ཐུན་མོང་མ་ཡིན་པ་ཞལ་ངོ་དྲུང་ལ་གནང་གི་འདུག་པའི་ཕྱག་ཕྱིར་ཐོབ། བསྙེན་སྒྲུབ་ལས་གསུམ་གྱི་ཁྲིད་དམིགས་སོ་སོའི་ཐད་དུ།
དེ་དང་དེའི་རྟགས། ཉམས་དང་རྨི་ལམ་གང་རིགས་སུ་གསལ་པོར་ཐོབ། ས་སྐྱའི་བསྟན་ལ་དད་པ་མང་ན་ཡང༌། །ས་སྐྱའི་རྗེ་ལ་ཆིག་དྲིལ་བྱེད་པ་ཉུང༌། །ས་སྐྱའི་སྦྱིན་བདག་ཁྱད་ཅན་ཁྱོད་ཡིན་པས།
།ས་སྐྱའི་ཆོས་སྲུང་དབང་པོ་གཏད་ཀྱིས་ལོང༌། །ཞེས་

གསུངས་གདམས་པའི་ཉིང་ཁུ་གནང་བའི་མཐུས། །ཡིད་ཆེས་མཚན་མ་མང་པོ་ཁོ་བོས་མཐོང༌། །ཨ་ཧོ་གྲུབ་པའི་ཞབས་ལུང་མ་ཉམས་པ། །ཐོས་ཚེ་སྙིང་ལ་ཀུན་དགའ་ཅི་ཡང་ཐོབ། །དེ་ནས་ཕ་བླ་མ་དཔལ་ཞྭ་ལུ་གསེར་ཁང་གི་སེང་གེའི་ཁྲི་ལ་མངའ་གསོལ་བ་ལྟར།
།བདག་ཀྱང་དེ་དང་མཚུངས་པར་མ་ཧེ་མཆོད་པའི་ལྟས་མོ་ཞུས་རིམ་བཞིན་གསུངས་ངག་རིན་པོ་ཆེ་གསོལ་བ་འདེབས་པའི་ཁུངས་བྱས་དེ་གའི་དུས་སྒྲིགས་ཞུས་ཡོད་ནའང༌། སྡེ་སྲིད་རིན་པོ་ཆེའི་སྐུ་མཚམས་ཀྱི་སྲུང་འཁོར་དང༌།
དེ་གྲུབ་མཚམས་ཟམ་འཚེར་གྱི་བླ་མ་གྱིས་གསུངས་པའི་བཀའ་ཇི་ཙམ་འབད་ཀྱང་ཟློག་མ་ནུས་པར་མི་བྱེད་ཁ་མེད་བྱུང་བ་ནས་ཅུང་ཟད་འགྱངས། སླར་རང་ལོ་སོ་བཞི་པ་སྦྲུལ་ལོ་ཟླ་བ་དང་པོའི་ཚེ་བཞི་ལ་ཞབས་དྲུང་དུ་སླེབ་པ་བཞིན་རི་ཕུག་ཆོས་ཀྱི་མངོན་པར་མཐོ་བའི་གྲུབ་གནས་སུ་གསུང་ངག་རིན་པོ་ཆེ་ཚུགས་ས་གནང༌།
དེ་མཚུངས་རྗེ་བླ་མ་འཇམ་པའི་དབྱངས་བྱང་གླིང་རིན་པོ་ཆེ་ཡང་དཔལ་འཁོར་བདེ་ཆེན་ནས་སྤྱན་དྲངས་ཏེ་རྣལ་འབྱོར་རྒྱུད་ཀྱི་དབང་བཅུ་གསུམ་པོ་ཡོངས་སུ་རྫོགས་པ་རྡུལ་ཚོན་གྱི་དཀྱིལ་འཁོར་དུ་ཞུས།
དེ་སྔ་ཡན་བླ་མའི་དྲུང་དུ་ཆོས་འཆད་པ་སོགས་ཡེ་བྱེད་ཀྱི་མེད་ནའང༌།
དེར་བླ་མ་ཡབ་སྲས་གཉིས་ཀའི་བཀའ་མ་ཆོགས་པར་ཟུར་འཆད་པར་བགྱིས་ཏེ། རྗེ་བླ་མ་འཇམ་པའི་དབྱངས་ཀྱི་ཞལ་སྔ་ནས་དང༌། མཁན་ཆེན་བྲག་དམར་བ། རི་ཕུག་དབུ་མཛད་ཆེན་པོ་སོགས་གཞིས་བྱེས་ཀྱི་བླ་མ་དགེ་བའི་བཤེས་གཉེན་མང་པོ་ལ།
དཔལ་མཁའ་འགྲོ་རྒྱ་

མཚོ། བདེ་མཆོག་སྦྱངས་པའི་ཡོན་ཏན། ཀྱེ་རྡོ་རྗེ་མན་ངག་ལུགས། དུས་འཁོར་སྡོམ་ཆེན། ཕྱག་ན་རྡོ་རྗེ་གཏུམ་ཆེན། ཀུན་རིག་ས་ལུགས། ཚེ་དཔག་མེད་ལྷ་དགུ། ཚེ་དཔག་མེད་ལྷ་གཅིག་སོགས་དབང་མང་པོ། བདེ་མཆོག་དཀར་པོ།
ནཱ་རོ་མཁའ་སྤྱོད། ཕག་དཀར། འཆི་མེད་རྡོ་རྗེ་ལྷ་མོ་སོགས་བྱིན་རླབས་མང་པོ། རྒྱལ་སྲས་བཀའ་འབུམ་དང༌། ཕ་བླ་མའི་བཀའ་འབུམ་སོགས་ལུང་མང་པོ། བདེ་མཆོག་དཀར་པོ་དང༌། ཐུགས་རྗེ་ཆེན་པོའི་དམར་ཁྲིད་སོགས་ཁྲིད་མང་པོ།
དཔལ་གུར་གྱི་མགོན་པོ་ལྕམ་དྲལ། ཕྱག་བཞི་དྲུག །རྣམ་སྲས་ཞི་དྲག་སོགས་རྗེས་གནང་གི་ཚོགས་རབ་ཏུ་མང་པོ་སོ་སོའི་བཞེད་པ་དང་མཐུན་པར་ཕུལ། གྲུབ་པའི་དབང་ཕྱུག་སྐྱོ་སྟོན་རིན་པོ་ཆེ་ཡབ་སྲས་སོགས་ལ་རང་བཞིན་རྫོགས་པ་ཆེན་པོ་ཀུན་བཟང་དགོངས་པ་ཀུན་འདུས།
དྲག་པོ་དམར་ཆེན། ཚེ་སྒྲུབ་རྡོ་རྗེའི་འཕྲེང་བ། པདྨ་དབང་ཆེན་ཡང་གསང་ཁྲོས་པ། གཤིན་རྗེ་འཆར་ཀ
།མ་ཎི་བཀའ་འབུམ་རྣམས་སོ་སོའི་དབང༌། ལུང༌། ཁྲིད། ཆ་ལག་དང་བཅས་པ་དང༌། ཆོས་རྗེ་རང་བྱུང་པ་དཔོན་སློབ་ཁ་ཅིག་ལ་རས་ཆུང་སྙན་བརྒྱུད་གསར་མ་སྨིན་གྲོལ་ཡོངས་སུ་རྫོགས་པ་ཞིག་ཀྱང་བཤད་དེ་མདོར་ན་ཟླ་བ་གསུམ་གྱི་བར་ཉིན་མོ་རྗེ་ཡབ་སྲས་ལ་གསུང་གི་བདུད་རྩི་ཞུས།
མཚན་མོ་གཞན་ལ་འཆད་པ་གཙོ་བོར་བྱས། ཕྱིར་ལམ་པ་རྣམ་ལྷུན་གྲུབ་རྩེར་མཁས་པའི་དབང་པོ་དཔལ་སྒང་པ་ལ་རྟ་མགྲིན་ཡང་གསང་ཁྲོས་པ་དང༌།
དབྱངས་ཅན་མ་དམར་མོའི་རྗེས་གནང་སོགས་གདམས་ངག་ཁ་ཅིག་ཕུལ། ཟླ་བ་

བཞི་པའི་ནང་དུ་དཔལ་སྦུག་པདྨ་བཀོད་པར་མཚམས་ཟླ་བ་ཕྱེད་དང་གཉིས་ཀྱི་བར་བགྱིས། དེའི་ཚེ་དུས་ཆེན་སྒྲུབ་མཆོད་འདི་འཛུགས་པར་བཞེད་པའི་སྐབས་ཡིན་པ་བཞིན། ཕག་མོ་སོ་བདུན་མ་དང༌། འཁོར་ལོ་ཆེན་པོ་གཉིས་ལ་ནག་འགྲོས་ལེགས་པ་རེ་ཡང་བཅོས།
གསང་འདུས་འཇམ་པའི་རྡོ་རྗེའི་དཀྱིལ་ཆོག་གི་ནག་འགྲོས་ཤོག་བུ་ཕག་གདོང་བཅུ་བཞི་པ་ཞིག །མཚན་སྔ་ཕྱེད་ཙམ་ནས་ནམ་ཟི་བ་ཚུན་ལ་གྲུབ་པ་ཞིག་ཀྱང་བགྱིས།
དེ་ནས་ཟླ་བ་དྲུག་པ་ལ་བསྲེག་ཤིང་རིན་ཆེན་སྒང་གི་དགོན་པར་ཆོས་རྗེ་བྱ་སྟོན་སྤྲུལ་སྐུ་བས་དབུ་མཛད་དགེ་འདུན་རྣམས་ལ་རྒྱུད་སྡེ་ལྔའི་དབང་རྒྱས་པ་སྨིན་བྱེད་དུ་བཏང་བའི་ནེ་གུ་ཆོས་དྲུག་གི་ཉམས་ཁྲིད།
གསེར་ཆོས་ཕྱི་མ་རྣམས་ཀྱིའང་བྱིན་རླབས་ལུང་རྣམས་ཕལ་ཆེར་རྫོགས་པ་དང༌། དཔལ་མཁའ་འགྲོ་རྒྱ་མཚོའི་དབང་ཚར་གཉིས། འཇམ་པའི་རྡོ་རྗེ། ཕག་མོ་མངོན་འབྱུང༌། རྣམ་འཇོམས་མ་ཎི་བཛྲ་རྣམས་ཀྱི་དབང་བགྱིས་ཤིང༌།
ཆོ་ག་རྣམས་ལ་སོ་སོའི་ཕྱག་ལེན་ཡང་ལེགས་པར་བསླབས། སླར་མྱུག་ཏུ་ཀྱེ་རྡོ་རྗེ་ཡབ་ཡུམ་བདེ་མཆོག་ལཱུ་ཧི་པ། འཇིགས་བྱེད་བཅུ་གསུམ་མ། འཁོར་ཆེན། གདུགས་དཀར་ཞེ་གཉིས་མ།
ཀུན་རིག །ཛེ་ཏཱ་རིའི་ལུགས་ཀྱི་ཚེ་དཔག་མེད་རྣམས་ཀྱི་དབང་བསྐུར་བགྱིས་ཏེ། སོ་སོའི་ཆོ་ག་དང་ལག་ལེན་ལ་སྦྱངས་པའི་རྡོ་རྗེ་སློབ་དཔོན་གཙོ་འཁོར་ལྔ་ལྔས་རྒྱུད་སྡེ་དང་མཐུན་པའི་སྒྲུབ་མཆོད།
བླ་མ་དམ་པའི་ཐུགས་ཀྱི་དགོངས་པ་རྫོགས་ངེས་འདི་ལེགས་པར་འཛུག་པའི་དོ་དམ་དང༌། རྡོ་རྗེ་སློབ་དཔོན་བགྱིས་ཏེ་རྡོ་རྗེ་ཐེག་པའི་བསྟན་པ་ལ་བྱ་བ་བགྱིས་པའི་ཁུངས་

ཡིན། དུས་དེ་ནས་འོ་ཡུག་སྡིངས་མ་དགོན་པར་ཀྱེ་རྡོར་ཡབ་ཡུམ་འཇིགས་བྱེད་བཅུ་གསུམ་མ། གདུགས་དཀར། ཀུན་རིག །ཚེ་དཔག་མེད་རྣམས་དང༌། བསྲེག་ཤིང་རིན་ཅེན་སྒང་དུ། འཇམ་པའི་རྡོ་རྗེ། ཕག་མོ་མངོན་འབྱུང༌།
འཇིགས་བྱེད་བཅུ་གསུམ་མ། གཤེད་དམར་ལྷ་ལྔ། རྣམ་འཇོམས་མ་ཎི་བཛྲ། ཀུན་རིག ཚེ་དཔག་མེད་རྡུལ་ཚོན་ལ་བརྟེན་པའི་སྒྲུབ་མཆོད་ཀྱང་ལེགས་པར་ཚུགས་པ་བཞིན། འཛུགས་པའི་དུས་བདག་རང་གིས་རྡོ་རྗེ་སློབ་དཔོན་བགྱིས་པའི་ཕྱག་ལེན་ཕྲ་མོ་ཚུན་བབ་ཆོལ་དུ་མ་སོང་བ་བགྱིས་སོ།
།ཟླ་བ་བདུན་པའི་ནང་དུ་འོ་ཡུག་ཟམ་འཚེར་དུ་དབང་ཆ་ལྔ་ལ་དཔལ་རྡོ་རྗེ་གཞོན་ནུ་ས་ལུགས་ཀྱི་དབང་ལེགས་པར་བྱས་པས།
ཕྱོགས་དེ་ན་གྲྭ་པ་རྒན་གཞོན་ཐམས་ཅད་དབང་གི་བརྡ་ཆད་ཙམ་ཡང་མ་ཆགས་པར་སྔགས་པར་ཁས་ལེན་ཞིང༌། ཚོགས་འཁོར་དུ་མིང་བཏགས་པའི་ཆང་འཐུང་མང་པོ་བྱེད་པ་ཞིག་གདའ་བ་དེ་ལ་ཅུང་ཟད་ཕན་ནམ་བསམ། དེ་ནས་འོ་ཡུག་སྡིངས་མར་མངའ་རིས་ཆོས་ཀྱི་རྒྱལ་པོ་སྤྲུལ་སྐུ་རིག་འཛིན་ཆེན་པོ་སྤྱན་དྲངས་དཔོན་སློབ་ཉི་ཤུ་ཕྱིན་ལ་ཞག་ཉི་ཤུ་རྩ་འདྲེན་བསྙེན་བཀུར་ཞིང༌།
གསེར། གཡུ། རྟ། ཁྲབ། ཁྲོ། གཡག་སོགས་དགོངས་པར་གང་ཡོད་ཀྱི་དངོས་པོ་ཕུལ་ཏེ།
དཔལ་བདེ་མཆོག་ཨེ་ཀ་ཛ་ཏིའི་སྨིན་གྲོལ་ཡོངས་སུ་རྫོགས་པ་རྡོ་རྗེ་སློབ་དཔོན་བདག་པོ་ཆེན་པོའི་བར་རྗེ་ཉིད་ལ་ཇི་ལྟར་མངའ་བ་ཐམས་ཅད་ཡོངས་སུ་རྫོགས་པར་ཐོབ།
རྒྱུད་སྡེའི་ཉིང་ཁུ་མཁའ་འགྲོའི་སྙིང་ཁྲག་འདི། །ཁ་བའི་ལྗོངས་འདིར་ནུབ་ལ་ཉེ་བའི་དུས། །རྒྱལ་ཡུམ་དབང་མོས་ལུང་བསྟན་ཇི་བཞིན་དུ། །ལེགས་པར་འབད་

པས་ཆོས་འདིའི་སྲོག་རྩ་ཟིན། །གཞན་ཡང་དད་པ་ཅན་སྟོང་ཙམ་དང་ལྷན་ཅིག་ཏུ་དོང་སྤྲུགས་ཀྱི་དབང་ཞུས་པའི་ཚེ་དབང་ཚུགས་ནས་མ་གྲོལ་བར་ཉིན་རེ་བཞིན་མེ་ཏོག་གི་ཆར་འབབ་པ་སོགས་ངོ་མཚར་བའི་ལྟས་དུ་མའང་བྱུང་ཞིང༌།
ཡང་དག་མཁའ་འགྲོ་རྒྱུན་གཏོར་གྱི་དབང་ལུང་སོགས་གདམས་པ་ཟབ་ལ་དཀོན་པ་དུ་མ་ཞིག་ཐོབ། དེ་ནས་རེ་ཞིག་མྱུག་ཉིད་དུ་མཚམས་ལ་བསྡད་པའི་ཁ་ཏོན་བགྱིས། རང་ལོ་སོ་ལྔ་པ་རྟ་ལོའི་ནང་དུ་དཔལ་རྡོ་རྗེ་ཕྲེང་བའི་དཀྱིལ་འཁོར་ཞེ་གཉིས།
ཀྲྀ་ཡའི་དགེ་ལེགས་སུ་བྱེད་པའི་དཀྱིལ་འཁོར་གསུམ་རྣམས་དང༌། མི་ཏྲ་བརྒྱ་རྩའི་དཀྱིལ་འཁོར་ཕལ་ཆེ་བ་བཞེངས་ཤིང་གཙོ་བོར་མཚམས་ཉིད་ལ་བསྡད། ཆོས་ཀྱི་རྗེ་ཁྲོ་ཕུ་རིན་པོ་ཆེ་ཉི་ཟླ་བ་དང༌།
དད་པ་དང་ཡོན་ཏན་གྱིས་རྒྱུད་ཕྱུག་པའི་ཆོས་རྗེ་ཤར་པ་བསོད་ནམས་ཆོས་འཕེལ་བ་སོགས་ལ་བདེ་མཆོག་ཨེ་ཀ་ཛ་ཏི་ལམ་ཡོངས་སུ་རྫོགས་པ་ཞིག་ཕུལ། ཟླ་བ་བརྒྱད་པ་ལ་འོ་ཡུག་སྡིངས་མ་དགོན་པར་དད་གུས་ཀྱིས་རྒྱུད་ཕྱུག་པའི་སློབ་དཔོན་བུདྡྷ་བ་དང༌།
སྡེ་སྣོད་དང་རྒྱུད་སྡེའི་དོན་སྨྲ་བའི་དྲུང་པ་བསླབ་གསུམ་པས་གཙོ་བྱས་ཉུང་ངུ་ཞིག་ལ་དཔལ་རྡོ་རྗེ་འཇིགས་བྱེད་ཆེན་པོའི་རྫོགས་རིམ་ཐུན་མོང་མ་ཡིན་པ་རྭ་ཁྲིད་མཁའ་འགྲོ་སྙན་བརྒྱུད་ཀྱི་མྱོང་ཁྲིད།
རྭ་པོད་ཀྱི་ལུང་རྣམས་དང༌། དོན་གཉེར་མང་པོ་ལ་བདེ་མཆོག་ནག་པོ་པ་དང༌། དྲིལ་བུ་པའི་དབང༌། ནཱ་རོ་མཁའ་སྤྱོད་ཀྱི་བྱིན་རླབས།
རྩ་དབུ་མའི་ཁྲིད་ལུང་དང་བཅས་པ། གཅོད་ཟབ་དོན་ལུགས་ཀྱི་དབང་ཁྲིད་ལུང་དང་བཅས་པ་དང༌། ཆོས་རྗེ་ཀྱུར་རྩེགས་དབོན་པོ་སོགས་ལ་བྱང་གཏེར་ཐུགས་སྒྲུབ་

ཀྱི་དབང་ལུང་ཡོངས་སུ་རྫོགས་པ་སོགས་སོ་སོའི་བཞེད་པ་དང་བསྟུན་པའི་ཆོས་ཀྱང་མང་དུ་བཤད་རྗེས། ར་གོང་བརྒྱུད་འབྲོག་རྒྱ་མཚོ་ཆོས་ཀྱི་འབྱུང་གནས་སུ་ཕྱིན། རྗེ་བཙུན་རྭ་ལོ་ཙཱ་བའི་གདུང་བརྒྱུད་རྣམ་པར་དག་པ་བླ་ཆེན་ཆོས་དཔལ་བཟང་པོའི་སྤྲུལ་པའི་སྐུ་བླ་ཆེན་རིན་པོ་ཆེ་བསོད་ནམས་རྒྱལ་མཚན་གྱི་ཞལ་སྔ་ནས་མཉེས་པར་བྱས་ནས།
དཔལ་རྡོ་རྗེ་འཇིགས་བྱེད་ཆེན་པོ་རྭ་ལུགས་ཐུན་མོང་མ་ཡིན་པའི་དབང༌།
སྡོང་སྟོན་གྱིས་མཛད་པའི་ཡི་གེ་མང་པོའི་ལུང༌། སྐྱོ་ལུགས་རྭ་རྩེ་སེམས་འཛིན་གྱི་ཁྲིད། རྡོ་རྗེ་གཞོན་ནུས་ལུགས་ཀྱི་དབང་ལུང༌། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་སོགས་གསུང་གི་བདུད་རྩི་ཁ་ཅིག་ཞུས།
ལས་ཀྱི་གཤིན་རྗེ་དང༌། དཀར་བདུད་ལྕམ་དྲལ་གྱི་རྗེས་གནང་མ་ཞུས་ཀྱང་དགྱེས་བཞིན་གནང་བ་སོགས་ལུགས་གཉིས་ནས་བརྩེ་སྐྱོང་དཔག་ཏུ་མེད་པ་མཛད། བརྒྱ་ཚོ་ནས་སྡེ་པའི་དྲུང་གིས་ཀྱང་བསམ་གྱིས་མི་ཁྱབ་པའི་སྐུ་དྲིན་གྱིས་བསྐྱངས།
བླ་མ་དེའི་གསུང་ནན་ཆེས་པ་ཇི་ཙམ་འབད་ཀྱང་ཟློག་པར་མ་ནུས་པར་པདྨ་དབང་ཆེན་ཡང་གསང་ཁྲོས་པའི་དབང་ལུང་མན་ངག་ཐམས་ཅད་རྫོགས་པ་ཞིག་ཕུལ།
དགེ་སློང་བཀྲ་ཤིས་དཔལ་ཞེས་བྱ་བ་མང་དུ་གསན་ཞིང་གཟིགས་པ་མཁྱེན་ལྡན་ཞིག་གདའ་བ་དེས་ཞུས་ནས། བདེ་ཆེན་རལ་གཅིག་གི་སྨིན་གྲོལ་ཡོངས་སུ་རྫོགས་པ། ཐུགས་རྗེ་ཆེན་པོ་པདྨ་དྲ་བའི་དབང༌། ཐུགས་རྗེ་ཆེན་པོ་ཡང་སྙིང་འདུས་པ།
།རྒྱལ་བ་རྒྱ་མཚོ་མུན་སེལ་སྒྲོན་མེ། མི་ཏྲ་བཅུ་གསུམ་མ་རྣམས་ཀྱི་དབང་ལུང་རྫོགས་པ་སོགས་ཆོས་མང་དུ་བཤད་ཅིང་ཞག་ཉེར་ལྔ་བསྡད།

དེ་ནས་ཟླ་བ་དགུ་པའི་ཚེས་བཞི་ལ། བདག་གི་བླ་མ་གྲུབ་ཐོབ་ཀྱི་འཁོར་ལོ་སྒྱུར་བ་ལྕེ་སྟོན་རིན་པོ་ཆེ་ཆོས་ཀྱི་དབྱིངས་སུ་གཤེགས་པའི་བང་ཆེན་སླེབ་པ་ནས་ཉིན་མཚན་བཤད་ནས་འོངས་ཏེ། སྐུ་གདུང་རིན་པོ་ཆེའི་ཕྱག་ཕྱི་དགུང་ཞག་གི་གསོལ་འདེབས་སོགས་བསྒྲུབ་ཅིང་པ་རྣམ་བསམ་སྡིངས་སུ་རེ་ཞིག་བསྡད་པ་ན།
འཁྲིས་ཀྱི་རྒྱལ་པོ་དེས་ཅུང་ཟད་བར་ཆད་བྱེད་ཀྱི་འདུག་ནས་རྨི་ལམ་དུ་ལེགས་པར་བཏུལ། དེ་ཚེ་སྡེ་པ་ཨ་བརྟན་དྲུང་ཕེབས་ཏེ་དགོངས་པ་རྫོགས་ཐབས་ཀྱི་གསོལ་འདེབས།
གདུང་བརྒྱུད་རིན་པོ་ཆེ་ལ་ཆེ་འདོན། ཕྱག་ཕྱི་རྣམས་ལ་གང་ལ་གང་འོས་ཀྱི་བདག་རྐྱེན་སོགས་ཕྱིས་ཀྱི་མིག་ལྟོས་ལ་ཕན་པ་ཞིག་མཛད་སོང་ནའང༌།
ནང་དེ་ན་བཅུད་འཕྲོག་མའི་མཚན་ཉིད་ཐམས་ཅད་ཚང་བ་ཞིག་གདའ་བ་དེ་ཁམས་བཟང་རིང་བར་ཚོགས་ཁང་པས་ཇི་ཙམ་འབད་ཀྱང་ལུགས་གཉིས་ནས་གོ་ཚུགས་མི་ཡོང་བ་ཐག་ཆོད་གདའོ། །དེ་ནས་རིན་ཅེན་སྒང་དུ་སླེབ་སྣོད་ལྡན་བཅུ་གཅིག་ལ་དཔལ་རྡོ་རྗེ་འཇིགས་བྱེད་ཀྱི་རྭ་ཁྲིད་སྙན་བརྒྱུད་ཀྱི་མྱོང་ཁྲིད་དང༌།
ཚོགས་པ་བྱིངས་ལ་གྲུབ་ཆེན་བརྒྱད་ཅུའི་རྗེས་གནང་སོགས་ཆོས་དུ་མ་སོ་སོའི་བཞེད་པ་བཞིན་བཤད།
ངེད་ཡོན་ཏན་གྱི་ཆ་ཤས་ཁྱི་ལ་འདུག་ཀྱང་ལེན། ཡོན་ཏན་མེད་པའི་བླུན་པོ་གོས་བེམ་ཅན་རྟ་དྲེལ་མང་པོ་ཅན་ལ་བློ་མི་འགྲོ་བ་ཞིག་བདོག་པས། དགེ་སློང་ཟླ་རྒྱན་པ་ཞེས་བྱ་བ་ཕུར་པའི་རྩ་འཆམས་དགའ་མོ་ཤེས་པ་ཞིག་ཡོད་པ་དེ་ལས་ས་ཕུར་གྱི་འཆམས་མཐར་ཕྱིན་པ་ཞིག་ཀྱང་བླངས།
རང་ལོ་སོ་དྲུག་པའི་ལུག་ལོ་ཟླ་བ་དང་པོ་ལ། རིན་སྤུངས་རྒྱལ་པོའི་ཁབ་ཏུ། ལྕེའི་སྔགས་འཆང་གྲུབ་བརྙེས་དགེ་སློང་

ཆོས་བཟང་བཀྲ་ཤིས་པའི་ཞལ་སྔ་ནས་བྱམས་ཆེན་ནས་སྤྱན་དྲངས། ཕ་ཆོས་འཆར་ཀ་སྒྲོམ་བུ་མའི་དབང་ལུང་མན་ངག་ཐམས་ཅད་རྫོགས་པར་ཐོབ། བྱིན་རླབས་ཀྱི་མཚན་མ་ཡ་མཚན་པ་ཞིག་ཀྱང་བྱུང་ཞིང༌། གཞན་ཡང་ཚེ་སྒྲུབ་ཉི་ཟླ་ཁ་སྦྱོར་སོགས་དབང་ལུང་ཁ་ཡར་ཞུས།
ཕར་ཡང་དགོངས་བཞེད་དང་བསྟུན་ཐུགས་སྒྲུབ་ཀྱི་དབང་འབྲིང་པོ་ཕུལ། ཟླ་བ་དེའི་ཚེས་བཅུ་གཉིས་ལ་མྱུག་ཏུ་སླེབ་པ་བཞིན། དེ་དང་རྩེ་བསྟུན་ཞྭ་ལུ་ནས་རྗེ་བླ་མ་བྱང་གླིང་འཇམ་པའི་དབྱངས་སྤྱན་དྲངས་མྱུག་ཆོས་སྡེའི་བླ་བྲང་དུ་ཟླ་བ་གཉིས་ཀྱི་བར་ཆོས་རྗེ་ཐམས་ཅད་མཁྱེན་པ་ནས་བརྒྱུད་པའི་བྱ་སྤྱོད་དང༌།
རྣལ་འབྱོར་བླ་མེད་ཀྱི་དབང་རྗེ་ཉིད་ལ་ཇི་ལྟར་མངའ་བ་ཐམས་ཅད་རྫོགས་པར་ཞུས།
ཕར་བདེ་ཆེན་རལ་གཅིག་གི་སྨིན་གྲོལ་རྡོ་རྗེ་སློབ་དཔོན་བདག་པོ་ཆེན་པོའི་བར་ཡོངས་སུ་རྫོགས་པ་དང༌། མི་གཡོ་བ་བླ་མེད། ཚེ་དཔག་མེད་ཉེར་སྒྲུབ་རྣམས་ཀྱི་དབང༌།
ཁྱུང་ཁྲ། སྣ་ཚོགས་ཡུམ་སོགས་རྗེས་གནང་ཁ་ཡར་དང༌། ཕྱག་ཕྱི་བ་རྣམས་ལ། སྒྲོལ་མ་བླ་མེད། མགོན་པོ་བེང༌། ཕྱག་བཞི་པ་རྣམས་ཀྱང་ཕུལ་ཞིང༌། ཟང་ཟིང་གི་འབུལ་བ་ཞབས་ཏོག་ཀྱང་ཐུགས་ཀྱི་ཤིང་རྟ་ཡོངས་སུ་ཁེངས་པ་བགྱིས་སོ།
།དེ་ནས་རང་ཉིད་དགེ་སྦྱོར་གང་འཕེལ་ཞིག་བྱེད་སྙམ་པ། རྗེ་མི་ལ་རས་པ་ལྟར་ལྟོགས་གུགས་ལ་ནི་མི་ཚུགས། མི་གཞན་ལ་རེ་བ་ལས། ཨ་ཇོ་དྲུང་འདིས་སྐྱོ་ངལ་མེད་པར་ལྟོ་གོས་ཐམས་ཅད་བཟབས་ཡང་དག་གནང་བ་འདི་ཟབ་རང་ཁྱེ་མོད།
ག་ཤེད་དུ་བསྡད་ཀྱང་ལྷག་པོར་འུ་ལག་འཕེལ་བ་ལས་མི་འདུག་པས་ཉེ་འཁོར་ཤིག་ཏུ་དབེན་དགོན་ཆུང་ངུ་ཞིག་བཏབ་པའི་དགེ་སྦྱོར་དང༌། དད་པ་དང་སྐལ་ལྡན་བྱུང་ན་འཆད་ཉན་གོང་འཕེལ་ཡིན་པ་ལ།
ཁུར་འཁུར་དགོས་མང་པོའི་སྡུག་པོ་དེ་འདྲ་མ་

ཡིན་པར་རང་དབང་འདུས་ལ་སོ་བསོད་པ་ཞིག་བྱེད་སྙམ་པ་ལྟར། ཕ་བླ་མ་ཐུགས་དམ་བརྟག་པ་ཞུས་པས་འདི་ཉིད་བབས་བྱུང་བ་བཞིན།  ཟླ་བ་གསུམ་པའི་ནང་དུ་དཔལ་སྦུག་འདེབས་པའི་འགོ་ཚུགས། ཞལ་ངོ་བགྲེས་གཞོན་ཚང་མས་ལས་བྱེད་རྣམས་ལ་སྐབས་ཆང༌།
ཐུག་པ། བཞེས་སྤྲོ་སོགས་འཕྲལ་འཕྲལ་དུ་སྐུ་དྲིན་བསྐྱངས། ནང་གཟན་སྐྱ་སེར་རྒན་གཞོན་ཐམས་ཅད་ཀྱིས་ལས་ཆོས་སུ་མཐོང་བའི་མོས་གུས་ཀྱིས་དཔུང་པ་ས་འོག་ཏུ་བཅུག་པའི་ལས་ཀ་ཤུགས་དྲག་ཏུ་མཛད།
མངའ་ཞབས་པ་རྣམས་ཀྱིས་ལས་ཀ་བློས་ལོངས་ལ་བཞུན་པ་བྱས་པ་བཞིན་ཟླ་བ་ལྔ་པ་ཚུན་ལ་ཤིང་རྩི་ཚུན་ཞབས་སུ་ཆུད་ལ། དེའི་སྐབས་ཕ་བོང་གཡག་དྲུག་འགྱུར་ཙམ་གྱི་ཆེན་པོ་སྒྲིལ་བ་སོགས་དྲག་རྔལ་ཁོ་ནའི་ངང་ལ་སོང་མོད།
སུ་ལའང་རྨས་ཞུར་ཙམ་ཡང་མེད་ཅིང་ལེགས་ཚོགས་ཀྱི་རྟེན་འབྲེལ་མང་དུ་བྱུང༌། དེའི་ཚེ་རྗེ་བཙུན་དམ་པ་པ་རྣམ་ན་ཕེབས་འདུག་པ་ནས་མཇལ་དུ་ཕྱིན། རྡོ་རྗེ་འཇིགས་བྱེད་ཞེ་དགུ་མའི་དབང་སྐུ་དྲིན་གྱིས་བསྐྱངས།
པ་རྣམ་ལྷུན་གྲུབ་རྩེའི་ཟིལ་གནོན་དུ་སློབ་དཔོན་ཆེན་པོས་ལུང་བསྟན་ཞིང་རིགས་འཛིན་ཆེན་པོ་བསྟན་གཉིས་གླིང་པའི་ཐུགས་སྲས་ཆོས་རྗེ་དཔལ་འབྱོར་ལྷུན་སྡིངས་པའི་དྲུང་ལ་རང་བཞིན་རྫོགས་པ་ཆེན་པོ་དགོངས་པ་ཟང་ཐལ་གྱི་དབང་རགས་པ།
ལུང་ཤིན་ཏུ་ཞིབ་པ། ཁྲིད་དམིགས་ཀྱང་ཡོད་ཙམ་དང་བཅས་པ་ཕུལ། དེ་ནས་ཟླ་བ་བཞི་པ་ལ་མཁས་པའི་འབྱུང་གནས་དཔལ་ཞྭ་ལུ་གསེར་བཀང་གི་ཆོས་གྲྭར་ཕ་བླ་མ་མཁན་ཆེན་ཐམས་ཅད་མཁྱེན་པ་ཆེན་པོའི་ཞལ་སྔ་ནས་ཀྱི་དྲུང་དུ་སླེབ།
ཉིན་རེ་བཞིན་གསུང་ཆོས་ཐུན་གསུམ་མ་སྐུ་དྲིན་བསྐྱངས་ཏེ། གསང་འདུས་རིམ་ལྔ་སོགས་ཁྲིད་ཆེ་ཆུང་འདྲེས་པ་བརྒྱད་སོ་སོའི་ལུང་དང་བཅས་པ་སོགས་ཆོས་ཀྱི་ཚུལ་བསམ་གྱིས་མི་ཁྱབ་པའི་སྐུ་དྲིན་ཐོབ།
བྲག་དམར་མཁན་ཆེན་སོགས་

དགེ་བཤེས་མང་པོ་ལ། འཇམ་དབྱངས་སྨྲ་སེང༌། གཙུག་ཏོར་འབར་བ། སྨན་བླ་བདེ་གཤེགས་བརྒྱད། རྟ་མགྲིན། སྒྲོལ་དཀར་སོགས་རྗེས་གནང་མང་པོ་དང༌། མ་ཎི་བཀའ་འབུམ་སོགས་ལུང་བསམ་གྱིས་མི་ཁྱབ་པའང་སོ་སོའི་ཐུགས་བཞེད་དང་བསྟུན་ནས་བར་མ་ཆད་པར་ཕུལ།
དེའི་ཚེ་གསང་འདུས་མི་བསྐྱོད་པའི་དབང་མ་ཐོབ་པ་མང་དུ་འདུག་ནའང༌། ཕ་བླ་མ་ཐུགས་བྲེལ་གྱིས་གནང་མ་ཐུབ་པར། རིམ་ལྔ་དོན་དུ་གཉེར་བ་པོ་རྣམས་ཀྱིས་ནན་གྱིས་གསོལ་བ་བཏབ།
ཕ་བླ་མའི་གསུང་གིས་ཅིས་ཀྱང་དབང་བསྐུར་གྱིས། དེའང་དཔེ་ཐོག་ནས་ལྟ་ཅི། འགྱུར་མི་འདྲ་བ་ཚུན་ཐམས་ཅད་མཁྱེན་པ་རང་གི་ཡི་གེ་ན་གང་ཡོད་མ་གཏོགས་རིགས་མཐུན་སྦྱོར་བ་སོགས་ཡེ་མ་བྱེད་ཕེབས་པའི་བཀའ་ནི་ཟློག་པར་མ་ནུས།
དེ་སྔ་སློབ་གཉེར་བྱེད་པ་ལྟ་ཅི་སྨོས། དཔེ་ཆ་ཡང་མ་མཐོང་མོད། ཁོང་རང་ཚོས་དཔེ་ཆ་བསྐྱལ་བྱུང་བ་ལྟར། ཉིན་མོ་ནི་གསུངས་ཆོས་ཀྱི་གཡེངས་ནས་ལྟ་ལོང་ཡེ་མ་བྱུང༌།
མཚན་མོ་དགེ་སྦྱོར་ཚར་རྗེས་མར་མེ་ལ་བཟུང་བས་ཞག་གསུམ་ལ་གཏོར་ཆོག་མ་གཏོགས་ལྷན་ཐབས་དང་བཅས་པ་བློ་ལ་ཆུད་བྱུང་བ་ལྟར། དཔལ་ཞྭ་ལུའི་དྲུང་ཆེན་གྲགས་པ་རྒྱལ་མཚན་པ་དང༌། ལྷུན་གྲུབ་པ་སོགས་ཆེན་སློབ་ཕལ་ཆེ་བ་དང༌།
ཆོས་རྗེ་བྲག་དམར་མཁན་ཆེན་པ། ཨེ་ཆོས་སྡེ་བྲག་མོ་ཆེའི་ཆེན་པོ། གྲྭ་ཚང་ཆེན་མོ་བའི་སློབ་དཔོན་སོགས་གཞི་བྱེས་ཀྱི་བླ་མ་དགེ་བཤེས་དྲག་བསྡུས་དབང་ཆ་གཉིས་ལ་རྡུལ་ཚོན་གྱི་དཀྱིལ་འཁོར་དུ་དབང་རྒྱས་པར་ཕུལ།
དེ་ནས་སེམས་ཉིད་ངལ་གསོའི་ཁྲིད་གནང་བ་ན་སྔར་ཕན་དབང་དང་ངེས་པར་འབྲེལ་བ་རང་ཅུང་མ་བྱུང་བ་འདྲ་ནའང༌། སྤྱིར་ཡང་སྨིན་གྲོལ་ཡ་མ་བྲལ་བ་ལེགས་ཤིང༌།
ཁྱད་པར་འདི་ད་ལྟ་འདི་ཕྱོགས་བཀའ་ཆད་འདུག་པ་གསོ་ཐུབ་པ་ན་ལེགས་ཕེབས་པ་ལ། བཀའ་རྒྱ་འཇིགས་འཇིགས་གང་ཡང་འདུག་

པ་ནས་སྔར་ཕན་ནི་གསུམ་ལས་མང་བ་ལ་མ་བགྱིས། ཇི་ལྟར་བགྱིད། འཚུབ་བཞིན་ནི་མི་ཡོང་ངམ་ཞུས་པས་ད་ལམ་ངས་བཀའ་རྒྱ་བཀྲོལ་བས་སྐྱོན་ཅི་ཡང་མེད་གསུང་བ་ནས་བཀའ་ལྟར་བསྒྲུབས། སྤྱིར་འདི་ཞྭ་ལུ་པའི་ཆོས་ཁམས་ཆེ་ས་ཞིག་ཡིན་པ་དང༌།
བཀའ་ཤིན་ཏུ་དམ་པའི་སྟབས་ཀྱིས་ཆེས་དཀོན། ཁྱད་པར་བཀའ་ནུབ་ནས་ཡུན་རིང་པོ་སོང་བའི་སྟབས་ཀྱིས་ཆོས་ཉམས་ཡོད་པ་ཐམས་ཅད་མས་བུ་སྟོར་བ་རྙེད་པ་ཙམ་དུ་དགྱེས། དགེ་བཤེས་ཆེན་པོ་བགྲེས་པོ་ཡོན་ཏན་གྱི་དྲེགས་པས་འགྱིང་བ་རྣམས་ཀྱང་བྱོན་པ་ལ་བརྟེན།
དཔལ་བདེ་བ་ཆེན་པོ་རལ་པ་གཅིག་པ་ལྷ་ཉི་ཤུ་རྩ་ལྔའི་རྡུལ་ཚོན་གྱི་དཀྱིལ་འཁོར་ཆེན་པོར། ཆོས་གྲྭ་དེའི་བླ་མ་སློབ་དཔོན་རྣམ་པ་བརྒྱད།
སྲད་བྲག་དམར་དང༌། བསམ་རྩེ་མཁན་ཆེན་པ་སོགས་དབང་ཆ་གསུམ་ལ་དབང་རྒྱས་འབྲིང་བསྡུས་གསུམ་རྫོགས་པ་དང༌། བླ་མ་འཆད་ཉན་ཕེར་བ་བཅུ་གསུམ་ལ་བྱིན་རླབས་གཉིས། རྡོ་རྗེ་སློབ་དཔོན་བདག་པོ་ཆེན་པོའི་དབང་རྣམས་ཕུལ་པས་ཐམས་ཅད་ཐུགས་ཡིད་ཆེས་ཤིང་དགྱེས་པར་བགྱིས་སོ།
།དེ་ནས་གོང་དུ་སྨོས་པ་བཞིན་ངེད་རང་བོ་དོང་ན་ཡོད་པའི་དུས་ནས་ཞྭ་ལུ་བ་ཕྱོགས་ཀྱི་ཆོས་སྒོར་ཐམས་ཅད་མ་ཚང་བ་མེད་པ་ཞུས་གསུང་བ་དང༌།
ཡོས་ལོའང་ཆེད་དུ་རྟིང་བསྐུལ་གནང་གི་འདུག་པ་ལྟར་ཕ་བླ་མ་ཉིད་ཀྱིས་སྔ་མོའི་དུས་ནས་དགོངས་པར་འདུག་ཅིང༌། ཞྭ་ལུ་བའི་བྱིས་པ་ཆུང་ངུ་ཡན་ཆད་མགྲིན་གཅིག་མཐུན་སྣང་གྲུབ་པ་ལ་བརྟེན།
སྡེ་སྲིད་རིན་པོ་ཆེ་རིན་སྤུངས་པས་ཀྱང་དགྱེས་བཞིན་དུ་གྲོལ་བ་ཡིན་གསུངས། ནན་གྱིས་བཀའ་གནང་བ་ཟློག་མ་ཐུབ། རང་ངོས་ནས་ཆོས་ཕྱོགས་ནས་སྤངས་རྟོགས་ཀྱི་ཡོན་ཏན།
འཇིག་རྟེན་ཕྱོགས་ཀྱི་ཤེས་མྱོང་རྒྱུ་ཆ་རྐྱེན་སོགས་གང་ནས་བསམ་ཀྱང་བློས་ལྕོགས་པའི་ཡུལ་མི་འདུག་ཀྱང༌། བླ་མ།

དགེ་འདུན་དཔོན་སློབ་རྣམས་ཀྱི་བཀའ་གཅོག་མ་ཕོད་པར་ལོ་གཅིག་གི་ཁས་ལེན་ཕུལ་བས། ངས་ལོ་གསུམ། ཁྱེད་ཀྱིས་ལོ་གཅིག །དེ་འདྲ་བྱས་ན་ཞྭ་ལུ་པ་ཚོས་ཕྱག་རྟེན་ཀྱང་མི་འབྱོར་རམ། ལོ་གསུམ་ངེས་པར་གྱིས།
དེ་བར་སྐྱིད་ན་ལེགས། སྡུག་ན་བསྲན། དེ་ནས་བོང་ཤ་ཟ་མི་ཟ་བོང་བུའི་ཁ་སྟབས་ཀྱི་དཔེ། སྐྱིད་པོ་བྱུང་ན་ཚེ་དང་མཉམ་པར་བྱས་ནའང་ལེགས། སྡུག་པོ་བྱུང་ན་ནམ་བྱུང་དུས་ཞོག་ཐོང༌། སྤྱིར་འདི་ན་བསྟན་པ་ལ་བསམས་ནས་བྱ་བ་བྱེད་ན་དགོན་ཆུང་གཞན་དང་ཡེ་མི་འདྲ་བྱེད་རྒྱུ་གང་ཡང་ཡོད་ཅིང༌།
འཆད་ཉན་བྱེད་ནུས་ན། སྔར་ཕན་ཁྱེད་རང་གི་དགོན་ཆུང་ཚོར་འཆད་ཉན་བྱས་པ་སྐད་སྒྲ་ནམ་མཁའ་ལ་རང་དེངས་མི་འགྲོ།
ལག་རྗེས་འཇོག་ཐུབ། འཇིག་རྟེན་ནས་བསམས་ན་སྐྱ་སེར་འདི་ཙམ་ཞིག་ནར་མོ་རིལ་མོ་གང་བྱེད་ཀྱང་རང་རེ་དབང་ཆེ། བཟའ་ཆེར་མི་བདོག་སྟེ། ཕོ་རབ་གཏམ་ཟ་ཟེར་བ་ཡིན། གནས་གསར་པ་ཕོ་རབ་ཡིན་པས་གཏམ་དགའ་མོད་གསུང་བ་དང༌།
ཆེན་སློབ་ཞལ་རྒྱས་ཐོག་ཏུ་མཐའ་བཀོད་མང་དུ་ཕེབས་པ་ནས། ངེད་རང་གི་ལེགས་ཉེས་ཐམས་ཅད་ཁོང་ལ་རེ་བ་ཡིན་པས་འདི་མན་འདི་ཚུན་ནི་ཞུ་མ་སྤོབས། སེམས་ཧང་ངེ་བ། འཇིགས་ཞུམ་མེ་བ་ཞིག་ལ།
བཀའ་བཞིན་བགྱིད་པ་ལས་ཐབས་མ་རྙེད། བདག་གིས་ཆོས་ཕྱོགས་ནས་འཆད་ཉན་སོགས་དཀོན་ཅོག་ཐུགས་མ་ཁྲེལ་བར་བགྱིད་པར་ཞུ། འཇིག་རྟེན་ཕྱོགས་ནས་ཞི་དྲག་གང་དགོས་ཀྱང་ཆེན་སློབ་དྲུང་རང་གིས་ཐུགས་འགན་བཞེས།
བདག་ཁ་མི་འཇུག་པ་ཞིག་བྱུང་ན་མ་བྱུང་ན་ཞུས་པས་ཕ་བླ་མས་ཀྱང་དེ་གའི་བཀའ་ནན་རྒྱས་པར་མཛད། ཆེན་སློབ་དྲུང་གིས་ཀྱང་ཞལ་ཞོ་མོ་ཆེའི་ཞལ་བཞེས་མཐུན་གྲུབ་ཅིག་མཛད། དེ་ནས་ངེད་ཀྱི་ཕ་མེས་ཀྱི་སྲུང་མ་འདི་རུང་མོ་ཞིག་བདོག་པ་ནས།
ཡུལ་གསར་འཛིན་པ་སོགས་བྱ་བ་ཁམས་ཆེ་བ་གང་བྱེད་ཀྱང་

གནང་བ་ཞུ་བའི་ཚུལ་རེ་དགོས་ཀྱིས་ཡོད་པས་ན་རང་གནས་སུ་འོང༌། དེ་ཚེ་ཆར་པ་ཤིན་ཏུ་ཆུང་བའི་གཙང་པོ་སོགས་ཀྱང་ཆེན་པོ་ཡེ་མི་གདའ་བ་ལ། ངེད་ཅག་ཞྭ་ལུ་ཕྱོགས་ལ་ཆས་ཙམ་ནས་གློ་བུར་ཆར་ཆེན་པོ་རྒྱུན་རིང་དུ་བབས།
གཙང་པོ་བ་ལོག་རྟ་ལོག་ལ་རྒྱས། ཤངས་ཆུ་ནི་ངེད་འགྲུལ་པ་རྣམས་སྔ་རྟིང་ལའང་ཆེར་འགྲོ་བ་ཤེས་ངེས་ཀྱི་ཚད་བཟུང་མེད་པ་བདེ་བར་སྒྲོལ་ནས་བསམ་རྩེར་ཞག་གཅིག་བསྡད། བྲག་དམར་ནས་དྲུང་ཆེན་གྱིས་གཞི་ལེན་སོགས་བཟབས་པོ་ཐུགས་ལ་བཏགས།
ཞྭ་ལུ་པའི་དྲུང་ཆེན་ལྷོ་པ་ཐབ་འཛིན་ལ་བྱོན་འདུག་ཅིང༌། དེ་སྐབས་སྡུག་ཆས་སྤྲད་ཕྱིན་ན་ཞྭ་ལུ་པའི་གཟི་བརྗིད་ལ་གནོད་ཀྱི་དོགས། རྟ་ཁྲོམ།
རྐང་ཐང༌། ཁལ་མ་སོགས་མཆོར་ལ་རགས་པའི་བཀོད་པ་ཕུན་སུམ་ཚོགས་པ་ཞིག་བྱས་ནས་ཕྱིན་པའི་ཚེ་ཉིན་མོ་ནམ་མཁའི་དབུས་དྭངས་ཤིང་མཐའ་སྤྲིན་གྱིས་གཏིབས་པ་ཞྭ་ལུ་ཕྱོགས་ནས་འཇའ་སྤྲིན་དཀར་པོ་དུ་མས་བསུ་བའི་ཚུལ་དུ་བྱས་པ་ཁོ་ན་བྱུང་ཞིང༌།
ཐོབ་རྒྱལ་དང་ཞྭ་ལུ་ནས་ཆེན་སློབ་དྲུང་སོགས་རྟ་བསུའི་བཀོད་པ་བསམ་གྱིས་མི་ཁྱབ་པས་བསུས་རིམ་བཞིན། དགེ་ལུང༌། ཁྲི་ཁང་སོགས་སུ་བསྙེན་བཀུར་གྱ་ནོམ་པ་ལ་རོལ་བཞིན་དུ།
ཕ་བླ་མའི་དྲུང་དུ་སླེབ། མཉེས་པའི་གསུང་དང་གཞི་ལེན་གྱི་བཀོད་པ་དཔག་ཏུ་མེད་པ་གནང༌། ཟླ་བ་དྲུག་པའི་ཚེས་གཅིག་ལྷའི་བླ་མ་རྒྱལ་སར་བྱོན་པའི་འགྲུབ་སྦྱོར་དགེ་བ་ལ། ལྷ་དང་བཅས་པའི་འཇིག་རྟེན་པ་ཐམས་ཅད་དང༌།
ཕྱོགས་བཅུ་དུས་གསུམ་གྱི་ཉན་ཐོས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱི་བོའི་པདྨ་ལ་ཞབས་སེན་གྱི་ཉི་གཞོན་གར་བྱེད་པའི་ཆོས་རྗེ་ཐམས་ཅད་མཁྱེན་པ་བུ་སྟོན་རིན་པོ་ཆེའི་ཞབས་སྟེགས་ཀྱི་སེང་གེའི་ཁྲི་ལ་བཞག་སྟེ་ཆོས་ཀྱི་འཁོར་ལོ་སྒྱུར་བར་མངའ་གསོལ་བའི་ཚེ་དགེ་འདུན་རྒྱ་མཚོ་ལྟ་བུ་དེའི་དབུས་སུ་སེང་གེའི་ཁྲི་གཉིས་བཤམས་པ་ལ་

ཡབ་སྲས་ལྷན་ཅིག་ཏུ་བཞུགས་ཏེ། ཕ་བླ་མས་ལུགས་གཉིས་ནས་གདན་ས་བ་དགེ་འདུན་དང་བཅས་པ་ལ་ལུགས་གཉིས་ཀྱི་བླང་དོར་གྱི་གནས་མང་དུ་གསུངས། བེར་ཐུལ་ནེ་སེར་བཟང་པོ་དང༌། སྐུ་ཆོས་ཁྱད་དུ་འཕགས་པ་ཞིག་གིས་གཙོས་པའི་གནང་སྦྱིན་ཀྱང་བློས་མི་འཁྱུད་པ་གནང་ཞིང་རབ་གནས་ཀྱི་མེ་ཏོག་འཐོར་བར་མཛད་པའི་ཚེ་ཡང་ཆར་ཟིམ་བུའི་རྒྱུན་ལྷག་པར་བབས།
རིན་སྤུངས་ནས་སྡེ་སྲིད་རིན་པོ་ཆེའི་བསྐོ་འཇའ་ཁྲི་སྟོན་དང་བཅས་པ་ཁྲི་ཁང་ནས་སྡེ་པ་རིན་པོ་ཆེས་ཁྲི་སྟོན་མང་ཇ་ནས་འགྱེད་ཕུན་སུམ་ཚོགས་པ་དང༌།
སྡེ་པ་གནས་གསར་ནས་དང་ལྕགས་སྟོད་ནས་ཀྱང་ཁྲི་སྟོན་རྒྱས་པར་སྐུ་དྲིན་གྱིས་བསྐྱངས་ཤིང༌། ཕྱག་འཚལ་སྟོན་མོའང་ཕུན་སུམ་ཚོགས་པར་བསྒྲུབས།
སྦྱོར་དྲུག་ཞུ་བ་པོ་བླ་མ་སློབ་དཔོན་དྲག་བསྡུས་ཤིག་གི་གཙོས་པའི་དབང་ཆ་གཉིས་ལ་དཔལ་དུས་ཀྱི་འཁོར་ལོའི་སྐུ་གསུང་ཐུགས་ཡོངས་སུ་རྫོགས་པ་ཆོས་རྗེ་ཐམས་ཅད་མཁྱེན་པའི་བཞེད་པ་ཇི་ལྟ་བ་ཞིག་ཀྱང་ཕུལ་ཏེ།
རྒྱལ་བ་རིགས་བརྒྱའི་ཁྱབ་བདག་བླ་མ་དེས། །རྒྱལ་ཚབ་སྲས་ཀྱི་ཐུ་བོར་དབང་བསྐུར་ཚེ། །རྒྱལ་བ་སྲས་བཅས་ནམ་མཁའི་ཁམས་གང་བས། །རྒྱལ་བར་གྱུར་ཅེས་མེ་ཏོག་བསིལ་མ་འཐོར།
།མཆོག་གི་བླ་མ་དུས་གསུམ་གཟིགས་པ་དེས། །ཞིང་འདིའི་བསྟན་པ་སྤེལ་བར་མངོན་དགོངས་ཤིང༌། མཐུ་ལྡན་སྲུང་མའི་དབང་པོས་བསྐུལ་བའི་མཐུས། །སེང་གེའི་ཁྲི་ལ་དེ་རིང་དབང་བསྐུར་ཐོབ།
།སྙན་གྲགས་ཉི་འོད་ཕྱོགས་ཀུན་ཁྱབ་པའི་ཚེ། །སྐལ་ངན་འབྱུང་པོའི་བྱ་རྣམས་ཉོན་མོངས་གྱུར། །གཟུར་གནས་ཤེས་ལྡན་དགྱེས་པའི་པདྨ་ལས། །ལེགས་སོའི་སྦྲང་རྩི་ཅི་ཡང་རྒྱས་པར་གྱུར།
།དེར་སྦྱོར་དྲུག་གི་ཁྲིད་

གསུང་བ་སོགས་ལ་ཡུན་ཧ་ཅང་མི་རིང་བ་ཞིག་བཞུགས་ནས་ཡབ་སྲས་ལྷན་དུ། སྡེ་པ་གནས་གསར་བས་མྱུག་ཏུ་སྤྱན་དྲངས། སེར་སྦྲེང༌། གར་འཆམས། གཞས་རྒྱག །ཆིབས་བསུ་སོགས་བསུ་བའི་བཀོད་པ་སྔར་ཕྱོགས་དེར་འོང་མ་མྱོང་བ་ལྟ་བུའི་རྒྱས་པ་ཅི་ཡོང་དང་བཅས་ཏེ་བསྙེན་བཀུར་ཕུན་སུམ་ཚོགས་པས་མཆོད།
རྒྱལ་བ་རྡོ་རྗེ་འཆང་སྒོ་རུམ་པ་ཆེན་པོའི་དུས་དྲན་མཆོད་པ་གྲུབ་མ་ཐག །དཔལ་སྦུག་ཏུ་སྤྱན་དྲངས། རྗེ་གྷ་ཡ་དྷ་རས་བླ་ཆེན་འབྲོག་མི་ལ་གསུང་ངག་གནང་བའི་གནས་ལ་རྣམ་པར་གྲོལ་བ་ཞེས་གྲགས་པ་བཞིན།
འདིར་ཡང་སྐལ་ལྡན་མང་པོ་གྲོལ་བ་ཐོབ་པ་ཞིག་ཡོང་རེ་བས་མིང་རྣམ་པར་གྲོལ་བའི་རི་ཁྲོད་དུ་ཐོགས་གསུང་དགྱེས་བཞིན་དུ་ཟླ་བ་བདུན་གྱི་བར་ཆོས་ལུང་ནས་མཁན་ཆེན་རིན་པོ་ཆེའི་ཞལ་སྔ་ནས་ཀྱི་དབུ་མཛད།
བདག་ཅག་སྐལ་བ་རབ་ཏུ་གྱུར་པ་བཅོ་བརྒྱད་ཙམ་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་སློབ་བཤད་ཐུན་མོང་མ་ཡིན་པ་ཉམས་ཁྲིད་དུ་གཙོ་བོར་གསུངས་ཏེ།
དྲེགས་ལྡན་བྱེ་བས་མིང་ཡང་མ་ཐོས་པའི། །གསང་ཆེན་སློབ་བཤད་ཟབ་མོའི་གནད་མཐའ་དག །ཉིད་ཀྱིས་གཟིགས་ཤིང་ལེགས་པར་སྩལ་བའི་ཚེ། །སྐལ་བཟང་སྙིང་ལ་ཕན་བདེའི་དགའ་སྟོན་ཐོབ།
།འཁྲུལ་མེད་ཆོས་ཀྱི་སྙིང་པོ་འདི་ཐོས་ཚེ། །རབ་འབྱམས་ཤེས་བྱའི་རང་ཞལ་ཚུར་སྟོན་བྱུང༌། །ཡོངས་རྫོགས་བསྟན་པའི་ཉམས་ལེན་རྒྱུད་ལ་ཁེལ། །ཟབ་ཟབ་ཕལ་ཆེར་མིང་ཀྱང་ཙམ་དུ་སོང༌།
།ཞར་བྱུང༌། མཆོག་སྒྲུབ་པའི་དམར་མོ་སྐོར་གསུམ། ཐུན་མོང་སྒྲུབ་པའི་དམར་པོ་སྐོར་གསུམ། དམར་ཆུང་མ་སྐོར་གསུམ།

ནག་པོ་ཆེན་པོ་གུར་གྱི་མགོན་པོའི་ཕྱི་ནང་གི་མན་ངག་ཅི་རིགས་པ་དང་བླ་མ་ཤངས་པའི་གསེར་ཆོས་ལས་ཆོས་དྲུག་གི་བྱིན་རླབས་ཁྲིད་ལུང་ལ་སོགས་པ་ཤིན་ཏུ་ཞིབ་རྒྱས་སུ་གནང་བ་རྣམས་ཐོབ། དེ་ནས་རེ་ཞིག་རྗེ་བླ་མ་ཆོས་ལུང་མཁན་རིན་པོ་ཆེས་སྤྱན་དྲངས་ནས་བྱོན།
བདག་གིས་ཞ་ལུའི་རྣམ་སྲས་མཆོད་པ་གྲུབ་རྗེས། ཞ་ལུའི་མཁན་ཆེན་རྣམས་དང་སྡེ་སྲིད་རིན་པོ་ཆེ་མཇལ་ཕྲད་ཀྱི་དཀྱུས་ཤིག་ཡོད་འདུག་པ་བསྲང་བའི་ཕྱིར།
རྟ་ཁྲོམ་ལ་སོགས་པ་གཟི་བརྗིད་ཀྱི་བཀོད་པ་དང་རྣམ་གཞག་མཐའ་ཡས་པས་ཕྱོགས་ལྷུང་ཁ་ཅིག་གི་སེམས་མུན་པར་བྱེད་བཞིན་དུ་ཕྱིན། ཐབ་འཛིན་ཞལ་ངོའི་ཆིབས་བསུ་སོགས་སྔར་འཁྱུད་གང་ཡོད་ལས་མ་ཞན་པའི་བདག་རྐྱེན་དང་བསྙེན་བཀུར་སྐུ་དྲིན་བསྐྱངས་ཏེ།
ཁྲིམས་གཉིས་ཀྱི་མདུན་ས་ཆེན་པོ་ཕོ་བྲང་བསམ་འགྲུབ་རྩེར་ཞག་བཅུ་གསུམ་ཙམ་བསྡད་པའི་བར་སྡེ་སྲིད་རིན་པོ་ཆེའི་སྐུ་རིམ་ལ་ཚེ་དཔག་མེད་འཆི་མེད་རྔ་སྒྲའི་རྡུལ་ཚོན་གྱི་དཀྱིལ་འཁོར་བསྒྲུབ་ཅིང་མཆོད་པ་ཉིན་རེ་བཞིན་བགྱིས་ཤིང༌།
ཆོས་རྗེ་བྲག་དམར་མཁན་ཆེན་དཔོན་སློབ་རྣམས་ལ་དཔལ་འཁོར་ལོ་སྡོམ་པ་ནག་པོ་པ་དང༌། ཀྱེ་རྡོ་རྗེ།
རྡོ་རྗེ་འཇིགས་བྱེད་ཆེན་པོ་ལྷ་བཅུ་གསུམ་མ་རྣམས་ཀྱི་དབང་བསྐུར་བ་དང༌། རྗེས་སུ་གནང་བ་དང་ལུང་གི་བྱེ་བྲག་དུ་མའང་བཤད་དེ་ཐུགས་ཁ་རྫོགས་པར་བྱས་ནས། ཟམ་འཚེར་འདི་བསྟན་པ་ལ་ཕན་རྒྱུ་ཡེ་མེད་ལ།
རྣམ་གཡེང་ཆེ། ས་ཕུར་འདི་ངེད་རང་གི་དགེ་སྦྱོར་གྱི་སྙིང་པོ་

ཞིག་ཡིན་པ་ལ། རྩ་འཆམས་སོགས་བྲོ་བའི་རྩེད་སྣ་ལྟར་སོང་བའི་དམ་ཅན་རྣམས་ཀྱང་མཉེས་རྒྱུ་མེད་པའི་ལྟས་ཁོ་ན་ཡོང་བ་ཞིག་འདུག་པ་ནས་ནན་གྱིས་ཕུལ། སླར་ཞ་ལུ་ཉིད་དུ་རང་ལོ་སོ་བདུན་ལོན་པ་སྤྲེལ་ལོ་ཟླ་བ་དང་པོ་ནས་གཉིས་པའི་བར་བསྡད་དེ།
སྡེ་སྣོད་དང་རྒྱུད་སྡེའི་དོན་ལ་སྨྲ་བ་བསླབ་གསུམ་པ་དང༌། སློབ་དཔོན་རྩེ་མོ་བའི་དྲུང་སོགས་གཞི་བྱེས་ཀྱི་སྣོད་ལྡན་ཁ་ཅིག་ལ་དཔལ་གསང་བ་འདུས་པ་མི་བསྐྱོད་རྡོ་རྗེའི་དབང་སྔོན་དུ་འགྲོ་བའི་ཟབ་ལམ་རིམ་ལྔའི་དམར་ཁྲིད་ཤིན་ཏུ་རྒྱས་པ་ནག་ཁྲིད་སོགས་ལུང་རྫོགས་པ་དང༌།
ལྕེའི་སྔགས་འཆང་དབང་པོ་ལུགས་གཉིས་ནས་མཁྱེན་པ་རྒྱས་པ་དོན་ཡོད་རྡོ་རྗེས་ཞུས་ནས་སྐལ་ལྡན་ཁ་ཅིག་རང་བཞིན་རྫོགས་པ་ཆེན་པོ་དགོངས་པ་ཟངས་ཐལ་གྱི་དབང༌།
ཁྲིད་ལུང༌། བཀའ་སྲུང་དང༌། རྡོ་རྗེ་སློབ་དཔོན་གྱི་གཏད་རྒྱའི་བར་ཡོངས་སུ་རྫོགས་པ་བུམ་པ་གང་འབྱོར་ཕུལ་བའི་དུས་ནུབ་ཅིག་རྨི་ལམ་དུ་བུད་མེད་སྨུག་མོ་འཇིགས་སུ་རུང་བ་རྨ་བྱའི་སྒྲོ་ཐུལ་ཁྲ་བུན་ནེ་བ་གྱོན་པ་ཞིག་བྱུང་ནས་འདི་པ་སྒོམ་ནི་གཅིག་ཀྱང་མི་སྒོམ་པར་འདུག
།དམིགས་པའི་གནད་ཞིབ་པོ་བསྟན་ནས་ཅི་བྱེད་ཟེར་ཅུང་ཟད་ཁྲོ་ཚུལ་སྟོན་གྱི་འདུག་པ།
བཀའ་སྲུང་ཨེ་ཀ་ཛ་ཏིའི་ཆོ་འཕྲུལ་དུ་གོ །ཁོང་རང་རྣམས་ལའང་ལྷ་འདྲེ་འདི་ཚུགས་ཟེར་གྱི་གདའོ། །མ་བསྒོམས་པ་མིན་ནམ་བྱས་པས་ཀུན་སྐྱེངས་པར་གྱུར།
དམིགས་པའང་ཞིབ་པོ་མ་བཤད་ཟོམ་མེ་བཞག་པ་ཡིན་ནོ། །གཞན་ཡང་དཔལ་དོན་ཡོད་ཞགས་པ་ལྷ་ཉེར་ལྔའི་དབང་ཚར་གཉིས། རྡོ་རྗེ་འཇིགས་

བྱེད་ཞེ་དགུ་མ་སོགས་དབང་མང་པོ། ཕག་དཀར་དང་སེང་གེ་གདོང་ཅན། ལས་ཀྱི་གཤིན་རྗེ། རྡོ་རྗེ་རབ་བརྟན་མ། རྣམ་སྲས་ཞི་དྲག་སོགས་རྗེས་གནང་མང་པོ། དཔལ་གསང་བ་འདུས་པ་འཕགས་ལུགས་ཀྱི་རྒྱ་གཞུང་ཕལ་ཆེ་བ་སོགས་ལུང་མང་པོ་སོ་སོའི་བཞེད་པ་བཞིན་བཤད།
རྗེ་བླ་མ་འཇམ་པའི་དབྱངས་བྱང་གླིང་ཞབས་སྤྱན་དྲངས་ནས། ཀྱེ་རྡོར་འགྲེལ་པ་ས་ལུགས་སོགས་དབང་ཁ་ཡར་དང༌། ཆོས་རྗེ་ཐམས་ཅད་མཁྱེན་པའི་བཀའ་འབུམ་གྱི་ལུང་ཚུགས་པ་ཙམ་བགྱིས་རྗེས།
མྱུག་ཏུ་འོངས་ནས། དབེན་ཤྲཱི་བྱང་ཆུབ་སེམས་དཔའི་གདུང་བརྒྱུད་དུ་འཁྲུངས་པའི་མཐོ་བཙུན་ཆོས་ཀྱི་རྗེ་སེམས་དཔའ་ཆེན་པོ་བསོད་ནམས་དཔལ་འབྱོར་པའི་དྲུང་སོགས་ལ་གསང་བ་འདུས་པ་འཇམ་པའི་རྡོ་རྗེའི་དབང༌།
ཕྲ་མོ་བྲག་པའི་དྲེགས་འདུལ། པདྨ་གླིང་པའི་དྲག་དམར། རྡོ་རྗེ་གླིང་པའི་ཐུགས་རྗེ་ཆེན་པོ་ངན་སོང་ཀུན་སྐྱོབ། གུ་རུ་ཚེ་བརྟན་པའི་བླ་མ་ཞི་དྲག
།རྫོགས་པ་ཆེན་པོ་རང་བྱུང་རང་ཤར་རྣམས་ཀྱི་དབང་ལུང་མན་ངག་རྫོགས་པར་ཕུལ། དེ་ནས་འོ་ཡུག་ཏུ་རྗེ་བླ་མ་ཟབ་བུར་ཕེབས་པའི་ལམ་ཞོར་ལ་སྤྱན་དྲངས། བདོག་པའི་དངོས་པོ་ཅི་འབྱོར་ཕུལ། ཕྱག་ཕྱི་བགྱིས་ཟབ་ལུང་ལེགས་པར་མཇལ་ཞིང༌།
རིམ་བཞིན་མྱུག་ཏུ་ཕེབས་ཆོས་སྡེའི་བླ་བྲང་དུ་བཞུགས་ནས། སྒྲུབ་ཐབས་རྒྱ་མཚོ། ཤངས་ཆོས་ལྷག་མ་རྣམས་ཡོངས་སུ་རྫོགས་པ་དང༌། རྒྱལ་ཁང་དུ་ཕེབས་ནས་སྒྲོལ་དཀར་གྱི་ཚེ་ཁྲིད་དང༌།
གྲུབ་རྒྱལ་ལུགས་ཀྱི་ཚེ་ཁྲིད་ཐུན་མོང་མ་ཡིན་པ་རྣམས་སྐུ་དྲིན་གྱིས་བསྐྱངས་ཏེ་

ཕ་བླ་མ་སྟོད་ཕྱོགས་སུ་ཕེབས་མངའ་རིས་རྫོང་ཁའི་དགེ་བཤེས་ཞིག་ལ་པདྨ་དབང་ཆེན་ཡང་གསང་ཁྲོས་པ་དང༌། རྫོང་ཆུང་བ་ལུགས་ཀྱི་མགོན་པོ་ཆེ་ཆུང་རྫོགས་པ་ཞིག །བོད་སྤྱིའི་སྐྱབས། ལྷ་བཙན་པོའི་གདུང་བརྒྱུད་བདག་མོ་མངའ་རིས་མའི་བཀས་བསྐུལ་ཏེ་བཤད།
དེ་ནས་འོ་ཡུག་ཏུ་ཕྱིན་ཏེ། སྔ་སོར་ཟབ་བུར་ལྟས་ཤིག་མཐོང་བ་ལ་བརྟེན། ཚར་མ་འུར་མར། དཔལ་སྒྲུབ་ཆེན་བཀའ་བརྒྱད་དྲག་པོ་རང་བྱུང་རང་ཤར་ཆེན་པོའི་རྡུལ་ཚོན་གྱི་དཀྱིལ་འཁོར་དུ་རྩ་དབང་རྒྱས་པ་སྔོན་དུ་འགྲོ་བའི་སྒྲུབ་པ་ཆ་ལག་ཤིན་ཏུ་ཚང་བའི་སྒྲུབ་དབང་ཐུན་མོང་དང་ཐུན་མོང་མ་ཡིན་པ།
ཚེ་ལྷ། ནོར་ལྷ། ཁྱུང་ཆེན། བསྟན་སྲུང་ཡོངས་རྫོགས་ཏེ་སྒྲུབ་ཕྲན་སོ་སོའི་དབང་དང་བཅས་པ་ཞིག་བགྱིས་པ་ལྟར།
ངེད་རང་ལ་བྱིན་རླབས་ཀྱི་མཚན་མ་ཤིན་ཏུ་ཆེ་བ་ཞིག་བྱུང་ལ། གཞི་བདག་ལྷ་ཆེན་སྐུ་མཆེད་ཀྱང་དགྱེས་པའི་རྣམ་འགྱུར་མཐོང༌། ནག་པའི་ཟླ་བ་ལ།
ཞྭ་ལུའི་རི་ཕུག་ཏུ་ཆོས་རྗེ་ཐམས་ཅད་མཁྱེན་པའི་དུས་ཀྱི་མཆོད་པའི་སྐབས་སུ། དེ་སྔ་ཡན་མཁན་པོས་ཁྲོ་སྤྲོ་མཛད་ཀྱི་ཡོད་འདུག་ནའང༌། མཁན་ཆེན་ཆོས་གྲུབ་པས་གཤེད་དམར་གྱི་སྟེང་ནས་ཡོ་གའི་ཁྲོ་སྤྲོ་སོགས་ཅི་རིགས་ཀྱི་ངང་ནས་རིམ་བཞིན་ཆག་འདུག་པ་ལ་བརྟེན།
ས་ཆོག་གི་གར་ཡང་འཆག་ལ་ཉེ་བ་འདུག་པ་དང༌། ཁམས་གསུམ་རྣམ་རྒྱལ་གྱི་སྒྲུབ་མཆོད་ཀྱང་ཆག་འདུག་པ་ནས། ཁམས་གསུམ་རྣམ་རྒྱལ་གྱི་སྟེང་ནས་ཁྲོ་སྤྲོ་བགྱིས་པ་ལྟར་གྲྭ་ཚང་གསུམ་གའི་གར་པ་བཟབས་མཆོར་བཏོན་པའི་ས་ཆོག་

དར་རྒྱས་སུ་སོང་བ་ཞིག་བྱུང༌། ལོ་དེ་ངེད་རང་གི་རང་ལོ་ཡིན་པ་བཞིན་རྨི་ལམ་སོགས་ཀྱང་དགའ་མོ་མེད་པ་ཁོ་ན་དང༌། འཕྲལ་གྱི་གཤིས་ཀའང་ཆེར་འགྱུར་བའི་མྱུར་པོ་འགྲོ་བ་ལ་ཕྱོགས་པ་ཞིག་ཡིན་ནའང༌། ཟླ་བ་བདུན་པའི་ཚེས་བཅོ་ལྔ་ནས་དཔལ་སྤུག་རྣམ་པར་གྲོལ་བའི་རི་ཁྲོད་དུ་མཚམས་བསྡམས།
ལོ་ཕྱི་མ་ཟླ་བ་གསུམ་པའི་ཚེས་བཞི་ཚུན་བཅད་རྒྱ་གང་དམ་དང་བཅས། དཔལ་ཀྱེ་རྡོ་རྗེའི་རྩ་སྔགས་དང་སྙིང་པོའི་གཞི་བསྙེན་ཁ་སྐོང་གི་སྦྱིན་སྲེག་དང་བཅས་པ་གེགས་མེད་དུ་མཐར་ཕྱིན་པ་ནི་བླ་མ་དམ་པའི་ཐུགས་རྗེའི་བྱིན་རླབས་གཅིག་པུར་ཤེས་པར་བྱའོ།
།རང་ལོ་སོ་བརྒྱད་པའི་བྱ་ལོ་ནག་ཟླ་ལ་རི་ཕུག་ཏུ་ཆོས་རྗེ་ཐམས་ཅད་མཁྱེན་པའི་དུས་ཆེན་ཐོག་སླེབ།
ས་ཆོག་སྔར་བཞིན་དང༌། དེ་སྔ་མཆོད་གར་འདི་རྒྱུན་དུ་མི་འདུག་པས། བདག་གིས་སྦྱིན་སྲེག་པ་བགྱིས། གྲྭ་ཚང་གསུམ་པོའི་གར་པ་བཟབས་མཆོད་དང་བཅས་པའི་མཆོད་གར་ལོ་ལྟར་ཆགས་སུ་འཛུགས་པའི་སྒྲིགས་བགྱིས།
དེ་ནས་ཞ་ལུ་གནས་ཉིད་དུ་ཟླ་བ་གསུམ་གྱི་བར་གཙུག་ལག་ཁང་གི་ཞིག་བསོས་དང༌། བླ་བྲང་གི་མཁར་ལས་དབུ་བཙུགས། ངེད་རང་ནི་སྡེ་པ་ཁྲི་ཁང་ནས་ཀྱི་བཞེད་པ་དང་བསྟུན།
རྒྱལ་པོའི་ཁབ་དེར་ཡུན་རིང་དུ་གནས་ནས་ཟབ་རྒྱས་ཀྱི་དབང་བཀའ་འབུལ་བ་དང་སྐུ་རིམ་སོགས་དགོངས་བཞེད་བཞིན་སྒྲུབ་པ་དང༌། ཞ་ལུར་སླེབས་ནས་ཀྱང་རྗེ་བླ་མ་འཇམ་པའི་དབྱངས་ཀྱིས་དབུ་མཛད།
དབང་ཆ་གཉིས་ལ་སྦྱོང་རྒྱུད་དབང་ཚར་

གཉིས་དང༌། ཡོན་ཏན་དུ་མ་ལ་དབང་འབྱོར་ཞིང་སྡེ་དང་བསྟན་པའི་ཁུར་གྱིས་མི་ངལ་བའི་ཆེན་སློབ་ཞལ་ངོ་རྣམ་པ་བརྒྱད་སོགས་གཞིར་བཞུགས་ཀྱི་དགེ་འདུན་དུ་མ་དང༌། རྒྱུད་སྡེའི་དོན་ལ་དབང་འབྱོར་ཞིང༌།
གར་དབྱངས་བྲིས་ཐིག་ལ་མཁས་པའི་རིན་ལྡིང་སློབ་དཔོན་ལྷ་མཆོག་པ་དཔོན་སློབ་སོགས་གཞི་བྱེས་ཀྱི་དགེ་འདུན་མང་པོ་ལ་བདེ་མཆོག་སྡོམ་འབྱུང༌། གཤེད་དམར་ལྷ་ལྔ་དང་བཅུ་གསུམ་མ། རྡོ་རྗེ་འཇིགས་བྱེད་དཔའ་བོ་གཅིག་པ།
ཐུགས་རྗེ་ཆེན་པོ་པདྨ་དྲ་བ། ཚེ་དཔག་མེད་སོ་བདུན་མ། གཟུངས་གྲ་ལྔ། གུར་གྱི་མགོན་པོ་ལྷ་བརྒྱད་སོགས་དབང་མང་པོ། རྒྱུད་སྡེ་ལྔའི་དབང་རྒྱས་པ་སྨིན་བྱེད་དུ་བཏང༌། ཁོག་དབུབས་ཀྱི་བཀའ་གཉིས།
གཞུང་ཤིང་གི་བཀའ་བརྒྱད། ཕྱག་ཆེན་བཀའ་ལྔ། མཁའ་སྤྱོད་བཀའ་ལྔ། གསང་སྒྲུབ་གསུམ། རིག་གཏད་དཀར་དམར། རྟ་མགྲིན་གསང་སྒྲུབ། མགོན་པོ་བར་ཆད་ཀུན་སེལ་དང༌། ཡིད་བཞིན་ནོར་བུ་སོགས་སྐབས་བབ་ཏུ་སྦྱར་བའི་ནི་གུའི་ཕྱག་ཆེན་ཆོས་དྲུག་གི་མྱོང་ཁྲིད།
ཡི་གེ་མཐའ་དག་གི་ལུང་མ་ཚང་བ་མེད་པ་དང༌། མི་ཏྲ་ཁྲིད་དྲུག་སོགས་ཁྲིད་བྱིན་རླབས་མང་པོ། སྒྲོལ་དཀར། འཇམ་དཀར། སྨན་བླ།
འཇམ་དབྱངས། ཨ་ར་པ་ཙ། རྣམ་རྒྱལ༌། རྣམ་འཇོམས། རྟ་མགྲིན་ནག་པོ་ཟླ་རྒྱལ་ལུགས། ཕྱག་ན་རྡོ་རྗེ་ཨུ་ཙརྱ། གོས་སྔོན་ཅན། གཙུག་ཏོར་འབར་བ། གུར་གྱི་མགོན་པོ་ལྕམ་དྲལ། སྟོབས་འཕྲོག་དབང་པོ་བསྙེན་དུས།
ཕྱག་བཞི་པ། མགོན་པོ་བེང་དམར་པོ། ལས་ཀྱི་གཤིན་རྗེ། རྣམ་སྲས་ཞི་དྲག །རྡོ་རྗེ་རབ་

བརྟན་མ་སོགས་རྗེས་གནང་མང་པོ། ཆོས་རྗེ་ཐམས་ཅད་མཁྱེན་པའི་རྣམ་ཐར་སོགས་ལུང་མང་པོ་དང༌། གྲུབ་པའི་དཔལ་གྱིས་ཕྱུག་ཅིང༌། བྱང་ཆུབ་སེམས་དཔའི་སྤྱོད་པ་ལྷུར་མཛད་པ་སྐྱོ་སྟོན་རིན་པོ་ཆེ་ཡབ་སྲས་ཀྱིས་དབུ་མཛད།
ཕྱོགས་དེའི་གསང་སྔགས་རྙིང་མའི་གཞུང་ལུགས་འཛིན་པ་དྲུག་ཅུ་ཙམ་ལ་སྒྲུབ་ཆེན་བཀའ་བརྒྱད་བདེ་བར་གཤེགས་པ་ཐམས་ཅད་འདུས་པའི་རྡུལ་ཚོན་གྱི་དཀྱིལ་འཁོར་ཆེན་པོར་སྒྲུབ་ཆེན་མཚན་ཉིད་ཚང་བའི་སྒྲུབས་དབང་རྒྱས་པ་དང༌།
དྲག་བསྡུས་ཤིག་ལ་གསང་བ་ཡོངས་རྫོགས་ཀྱི་དབང་དྲེགས་པའི་སྲོག་དབང་རྡོ་རྗེ་རྒྱལ་པོ་བཀའ་རབ་འབྱམས་ཀྱི་དབང་དང་བཅས་པ་རྒྱས་པར་བགྱིས་ལ། དེའི་ཚེ་ཡང་བྱིན་རླབས་ཀྱི་ལྟས་ཆེན་པོ་ཞིག་ངེད་རང་ལ་བྱུང༌།
བདེ་གཤེགས་འདུས་པའི་རྒྱུད་ལུང་ཉི་ཤུ་སོགས་ལུང་ཕལ་ཆེ་བའང་བགྱིས། རྟོགས་པའི་ཡོན་ཏན་བསམ་གྱིས་མི་ཁྱབ་པ་ལ་མངའ་བརྙེས་ཤིང་དྲག་སྔགས་ཀྱི་ནུས་པ་མཐར་ཕྱིན་པའི་གཉགས་སྟོན་རིན་པོ་ཆེ་དཔོན་སློབ་ཀྱིས་ཞུས་ནས་དད་ལྡན་མང་པོ་ཞིག་ལ་སྤྲུལ་སྐུ་པདྨ་གླིང་པའི་གཏེར་ཆོས་བླ་མ་ནོར་བུ་རྒྱ་མཚོའི་སྟ་གོན་དབང་ཆོག་རྡོ་རྗེ་གོ་ཁྲབ་ནས་རྣམ་སྲས་དམར་པོའི་བར་དབང་ཐམས་ཅད་ཡོངས་སུ་རྫོགས་པ་དང༌།
པདྨ་དབང་ཆེན་ཡང་གསང་ཁྲོས་པའི་དབང་ཚེ་དབང་དང་བཅས་པ་དང་གཞན་ཡང་བྱང་གཏེར་ཐུགས་སྒྲུབ་རྣམ་གསུམ་གྱི་དབང་ལུང༌། གཏེར་མགོན་ཕྱག་བཞི་པ།
ཙ་རི་ཞིང་སྐྱོང་སེང་གེའི་གདོང་ཅན་སོགས་སོ་སོའི་བཞེད་པ་དང་བསྟུན་པའི་དབང་རྗེས་གནང་ལུང༌། ཕྱག་ལེན་

སོགས་གང་ལ་གང་འོས་དཔེ་མཁྱུད་མེད་པར་ཉིན་རེ་བཞིན་ཆོས་ཐུན་གསུམ་གསུམ་མ་ཆག་པར་ཕུལ་ཞིང༌། རྗེ་བླ་མ་འཇམ་པའི་དབྱངས་ཀྱི་ཞབས་ལས་ཀྱེ་རྡོར་བཀའ་བབས་ཕྱི་མ་གཉིས་ཀྱི་དབང༌། ཆོས་རྗེ་ཐམས་ཅད་མཁྱེན་པའི་བཀའ་འབུམ་གྱི་ལུང་ཡང་ཐུན་མ་ཆག་ཙམ་ཞུ་བ་སོགས་འདི་དག་གིས་གཡེངས་ནས་ཞིག་བསོས་རྣམས་ལ་ལྟ་ལོང་ཙམ་ཡང་མ་བྱུང་མོད།
ཉེ་བར་གནས་པའི་བློ་བཟང་ཉིད་ཀྱིས་ལུས་ངག་ཡིད་གསུམ་གྱི་འགན་ཁུར་བས་ངེད་རང་ལ་རྣམ་གཡེངས་ཅི་ཡང་མེད་པར་གང་དགོས་ཐམས་ཅད་མ་ཆད་ལ་མ་ལྷག་པ་ཁྲིག་ཁྲིག་ལེགས་པར་གྲུབ་ཡོང་གི་འདུག་ཅིང༌།
ཆ་རྐྱེན་ཡང་བླ་བྲང་ན་ནི་སྟོང་པ་ཉིད་ལ་སྟོང་པ་ཉིད་ཀྱིས་གླགས་རྙེད་པར་མི་འདུག་མོད་གཙོ་བོར་མྱུག་ནས་སྡེ་པའི་དྲུང་གིས་ཡང་ནས་ཡང་དུ།
ནས། ཤ །ཇ། ཐ་ན་སྦྱིན་ཚུན་ལྷུག་པར་གནང་བ་དང༌། ཆོས་སྡེ་བར་སྒོ་བས་ནས་ཀྱི་བརྒྱ་འབུལ་དང༌། སྡེ་སྲིད་ཆེན་པོ་ཁྲི་ཁང་པས་བརྒྱ་འབུལ།
ཆོས་རྗེ་རིན་པོ་ཆེ་དགེ་ལུང་པ་དང༌། མྱུག་ལ་ཉེ་གནས་མས་ཀྱང་ནས་མང་པོ་ཕུལ་བས་རྒྱུ་བྱས་ཚེ་དཔག་མེད་ཀྱི་ལྷ་ཁང་དུ་ཚེ་དཔག་མེད་ཀྱི་སྐུ་སྟོང་ཙམ་བཞུགས་པ་མཆོག་ཏུ་བཀྲ་བའི་ཚོན་དང་བཀོད་པས་ཁྱད་པར་དུ་བྱས་པ་དང༌།
གསུང་རབ་ལྷ་ཁང་ན་བཞུགས་པའི་པོ་ཏི་བརྒྱ་ཕྲག་མང་པོ་ལེགས་པར་སྒྲིགས། བཞུགས་ཁྲི་ལ་བཞུགས་སུ་གསོལ་བ་དང༌། གཙུག་ལག་ཁང་སོ་སོའི་གནམ་རྒྱན་གྱི་འདེགས་སོགས་གང་དང་ཅི་ཐམས་ཅད་ལ་ཤེས་ལྡན་གཟུ་བོར་གནས་པ་ཐམས་ཅད་དགའ་མགུར་ངས་ཐུབ་ངེས་འདི་གྲུབ་འདུག་པ་བཞིན།
རབ་ཏུ་གནས་པའང་རྒྱུད་

སྡེ་དང་མཐུན་པར་ཡིད་ཆེས་པར་བསྒྲུབས། སྡེ་པ་གནས་གསར་བས་ཡོ་བྱད་མང་དུ་གནང་བ་ལ་བཞི་རྟེན་རབ་སྟོན་ཡང་རྒྱ་ཆེར་བགྱིས་ལ་བཞིན་བཀྲ་ཤིས་པའི་དགེ་མཚན་དུ་མ་ཡང་ལྷུན་གྲུབ་ཏུ་བྱུང་སྟེ་བསྟན་པ་ལ་བྱ་བ་བགྱིད་པའི་དབུ་འདི་ནས་བརྩམས་པ་ཡིན་ནོ།
།ཚུར་ལམ་ལྷ་ལྔ་རྫོང་དུ་ཞག་གཉིས་ཙམ་བསྡད་དེ། ལུགས་གཉིས་ལ་མཁྱེན་པ་ཡངས་པ་སྡེ་པ་རིན་པོ་ཆེ་སྐུ་སྐྱེ་ཡབ་སྲས་མེ་དབོན་རྣམས་ལ་དགོངས་བཞེད་དང་བསྟན་པའི་གུ་རུ་དྲག་དམར་སོགས་དབང་རྗེས་གནང་མང་དུ་ཕུལ་ཞིང༌།
བསྙེན་བཀུར་འབུལ་བའང་རྒྱས་པར་མཛད། མྱུག་ཏུ་སླེབས་མ་ཐག་ནས་བཟུང་སྟེ། ཞལ་ངོ་དྲུང་སོགས་ལ་རྗེ་བཙུན་རྡོ་རྗེ་བདག་མེད་མ།
ཕྱག་ན་རྡོ་རྗེ་གཏུམ་ཆེན། བདེ་མཆོག་ལཱུ་ཧི་པ། རྡོ་རྗེ་འཇིགས་བྱེད་ཆེན་པོ་ལྷ་བཅུ་གསུམ་མ། འོད་ཟེར་ཅན་མ་ལྷ་ལྔ། ཐུགས་སྒྲུབ་ཀྱི་དབང་རྒྱས་འབྲིང་བསྡུས་གསུམ་དང་པདྨ་དབང་ཆེན་ཡང་གསང་ཁྲོས་པ།
ཚེ་སྒྲུབ་ཉི་ཟླ་ཁ་སྦྱོར། གསང་བ་འདུས་པ། སྤྱན་རས་གཟིགས། བཅུ་གཅིག་ཞལ་སོ་བདུན་མ། ཨ་ར་པ་ཙ་ལྷ་ལྔ་སོགས་དབང་མང་པོ། སྒྲོལ་དཀར། རྟ་མགྲིན། གཙུག་ཏོར་འབར་བ། འོད་ཟེར་ཅན། མགོན་པོ་ལྷ་ཆེན་དཔལ་འབར་སོགས་རྗེས་གནང་མང་པོ།
གུ་རུ་ཆོས་དབང་གི་གཏེར་འབྱུང་ཆེན་པོ་སོགས་ལུང་མང་པོ་འབུལ་བཞིན་པའི་ངང་ནས། རྗེ་བླ་མ་གནུབས་སྒོམ་སྦས་པའི་རྣལ་འབྱོར་ལས་མི་ཏྲ་བརྒྱ་རྩའི་རྡུལ་ཚོན་གྱི་དཀྱིལ་འཁོར་དུ་དབང་རྫོགས་པ་དང༌།
ཐུགས་རྗེ་ཆེན་པོའི་སྒྲུབ་ཐབས་བརྒྱ་རྩའི་རྗེས་གནང་སོགས་

དམ་པའི་ཆོས་མཐའ་ཡས་པའི་སྐུ་དྲིན་ཞུས། ཟླ་བ་བདུན་པའི་ཚེས་ཉེར་གཅིག་ནས་བསྟན་པའི་བདག་པོ་རྡོ་རིང་རིན་པོ་ཆེའི་དབོན་དུ་སྐུ་འཁྲུངས་པའི་ལྷ་བཙུན་ཆོས་ཀྱི་རྗེ་བསོད་ནམས་དཔལ་བཟང་པོས་དབུ་མཛད།
འཆད་ཉན་ཕེར་ངེས་ཀྱི་བླ་མ་ལྔས་གཙོས་པའི་སྐལ་ལྡན་ཉི་ཤུ་ཙམ་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་ལེགས་པར་བཙུགས། དེ་དག་གི་ཁྲོད་ནས་རགས་བསྡུས་ཤིག་ལ་དཔལ་ནག་པོ་ཆེན་པོ་གུར་གྱི་མགོན་པོ་ལྷ་བརྒྱད་ཀྱི་རྗེས་གནང་དང༌།
མགོན་པོ་ཁྲོ་བཅུ་ཟངས་གྲི་ཅན་གྱི་རྗེས་གནང་སྔོན་དུ་འགྲོ་བའི་སྙན་བརྒྱུད་སློབ་བཤད་ལས་འོངས་བའི་ཕྱི་ནང་གི་ཁྲིད། བདག་ཆེན་རྡོ་རྗེ་འཆང་ཆེན་པོ་ནས་བརྒྱུད་པའི་མགོན་པོད་མེ་འབར་མ་ཁ་སྐོང་དང་བཅས་པ།
ངོར་ལུགས་ཀྱི་སེར་པོད། རྫོང་ཆེན་པ་ལུགས་དང༌། གོང་དཀར་རྡོ་རྗེ་གདན་པའི་ལུགས་ཀྱི་ཡི་གེ་རྣམས་མ་ཚང་བ་མེད་པའི་ལུང་སོགས་འབུལ་བཞིན་པ་འདི་ཡིན་ལ།
ཟླ་བ་དགུ་པའི་ཚེས་བཞི་ནས་བཟུང་སྟེ། དཔལ་སའི་དབང་ཕྱུག་སྟོབས་ཀྱི་འཁོར་ལོ་སྒྱུར་བའི་སྡེ་སྲིད་རིན་སྤུངས་ནས་བཀས་བསྐུལ་ཞིང༌། རྒྱལ་སྲིད་ཆོས་ཀྱིས་བསྐྱངས་ཏེ་ཐུབ་བསྟན་བླ་མར་མཛད་པའི་སྦྱིན་བདག་ཆེན་པོ་གནས་གསར་ནས་ཀྱི་གནས་ཁང༌།
འཚོ་བའི་ཡོ་བྱད་ཐམས་ཅད་མ་ཚང་བ་མེད་པར་སྦྱར་ཏེ། མཐོ་བཙུན་ཆོས་ཀྱི་རྗེ་མྱུག་མཁན་རིན་པོ་ཆེའི་དྲུང་དང༌། ལྷ་བཙུན་ཆོས་ཀྱི་རྗེས་དབུ་མཛད་པའི་བླ་མ་སློབ་དཔོན་བློ་གསལ་ཞིང་འདུན་པ་དང་བརྩོན་འགྲུས་

ཀྱིས་མཛེས་པའི་དགེ་འདུན་དྲུག་ཅུ་ཙམ་ལ་ས་ཆོག་རྒྱས་པ་དང་བཅས་པའི་དཔལ་དུས་ཀྱི་འཁོར་ལོ་སྐུ་གསུང་ཐུགས་ཡོངས་སུ་རྫོགས་པའི་དཀྱིལ་འཁོར་དུ་དབང་བསྐུར་ཏེ། རྒྱུད་ཀྱི་རྒྱལ་པོ་འགྲེལ་པ་དང་བཅས་པའི་ལུང་དཀའ་བའི་གནས་སུ་བཤད་པ་དང༌།
སྤྱི་དོན་གྱི་བཤད་པ་ཤིན་ཏུ་རྒྱས་པ་ཆོ་གའི་ལག་ལེན་དང་བཅས་པ་ལེགས་པར་འཆད་བཞིན་པ་འདི་ཡིན་ནོ། །དེའང་བླ་མ་རྡོ་རྗེ་འཆང་དེའི་སྐུ་དྲིན་གྱིས་བུ་ལུགས་ཀྱི་རྒྱུད་ཀྱི་བཤད་བཀའ་དང༌།
ཇོ་ནང་པ་ལུགས་ཀྱི་ཕྱག་ལེན་ཕྲ་རགས་ཐམས་ཅད་ལ་གཞན་དྲིང་མི་འཇོག་ཙམ་ཡོད་ཀྱང༌། བུ་ལུགས་ཀྱི་ཕྱག་ལེན་ཕྲ་རགས་བསླབ་ཕྱིར། རྗེ་བླ་མ་བྱང་གླིང་འཇམ་པའི་དབྱངས་ཀྱང་ཉེ་བར་སྤྱན་དྲངས་ཤིང༌།
ཆོས་རྗེ་སྒྲོམ་བུ་པ་བྱ་བའི་བླ་མ་གར་འཆམས་མཁས་པའི་ཚད་ངོར་ཆེན་པ་དེ་ལས་ལྷ་མོ་བཅུ་གཉིས་ཀྱི་མཆོད་གར་བསླབ་པ་སོགས་ཉིན་མཚན་དུ་རང་གཞན་བསླབ་སྦྱངས་ཀྱི་བྱ་བས་དུས་འདའ་བར་བགྱིས་སོ།
།དེ་ནས་ཟླ་བ་བཅུ་གཉིས་པའི་ཉེར་དྲུག་ལ་ཕོ་བྲང་རིན་སྤུངས་སུ་དཔོན་སློབ་རྣམས་ཆིབས་བསུ་ལ་སོགས་པའི་བསྟི་སྟང་གྱ་ནོམ་པས་བསུས་ཏེ་སླེབ། ཉེར་དགུ་ལ་ས་ཆོག་གི་གར་རྒྱས་པ་བགྱིས་པའི་ཚེ།
མེ་ཏོག་གི་ཆར་ཁ་བ་ལྟ་བུ་བབས། སྡེ་པ་རྒྱལ་བུ་ཁྲི་ཐོག་པ་འདི་སྐུ་གཞོན་ནུར་གྱུར་པ་དེས། ཁོ་བོ་ཅག་འཇམ་པའི་དབྱངས་དང༌། སློབ་དཔོན་པདྨའི་རྣམ་པར་རིམ་པས་གཟིགས་ནས་འཁོར་འདུས་པ་རྣམས་ལ་གར་པའི་གཙོ་བོ་ཕ་གི་ནི་འདི་དང་

འདིར་འདུག་ཅེས་གསུངས་འདུག །དེ་ལྟར་རིམ་གྱིས་དཔལ་དུས་ཀྱི་འཁོར་ལོའི་རྡུལ་ཚོན་གྱི་དཀྱིལ་འཁོར་ཆེན་པོ་དཔེ་བྱ་བའི་འོས་སུ་གྱུར་པ་ཞིག་སྒྲུབ་ཅིང་མཆོད་པ་དང༌། མཆོད་གར་བ་དྲུག་ཅུ་ཐམ་པ་རྒྱན་དང་ཆ་ལུགས་གཞན་གྱིས་འགྲན་པར་མི་བཟོད་པས་དེར་འདུས་པའི་སྐྱེ་བོ་རྣམས་སྙིང་དགའ་བར་བྱས།
རབ་གནས་དངོས་ནི། རྗེ་བཙུན་ཐམས་ཅད་མཁྱེན་པས་ཀྱེ་རྡོ་རྗེའི་རས་བྲིས་ལ་བརྟེན་པའི་རབ་གནས་འབྲིང་པོ་ཤར་ཙམ་ཞིག་གནང༌།
རབ་སྟོན་ཤའི་ཕུང་པོ་སྤུངས་པའི་སྲིན་པོའི་གྲོང་དུ་སླེབ་པ་འདྲ་བའི་འཇིགས་ཞུམ་མེ་བ་གདའ། དེ་སྐབས་ཀྱི་རྟེན་འབྲེལ་ལེགས་ཉེས་ནི་སློབ་དཔོན་བཟང་རིང་གི་ཇག་པར་གདའོ།
།དེ་ནས་རྗེ་དམ་པ་དཔལ་བྱམས་ཆེན་དུ་ཕེབས་པའི་དྲུང་དུ་བརྟེན་ནས། དཔལ་སྒྱུ་འཕྲུལ་ཆེན་པོ་སྙིང་རྗེའི་སྟོབས་ཀྱི་དབང་ཟབ་མོ་སྔོན་དུ་འགྲོ་བའི་དབྱིབས་སྔགས་ཆོས་ཀྱི་བདག་ཉིད་ཅན་གྱི་རྫོགས་རིམ་རྒྱུད་ཀྱི་བཤད་བཀའ་དང་བཅས་པ་ཟབ་མོ་གཙོ་བོར་ཞུས།
ཞོར་ཉན་གྱི་ཚུལ་དུ་ཕྱག་རྒྱ་ཆེན་པོ་བསམ་མི་ཁྱབ། ཐུགས་རྗེ་ཆེན་པོ་རྒྱལ་བ་རྒྱལ་མཚོ་སོགས་དབང་བྱིན་རླབས་དུ་མ་ལྷུག་པར་སྩལ་བ་རྣམས་ཞུས།
ཆོ་འཕྲུལ་ཆེན་པོའི་ཚེས་བཅུ་བཞི་ལ་རོང་ངུར་སྨྲིག་གི་གཙུག་ལག་ཁང་ན་བཞུགས་པའི་རྗེ་བཙུན་མ་འདི་སློབ་དཔོན་ཐམས་ཅད་མཁྱེན་པའི་བཤེས་གཉེན་གྱི་ཐུགས་དམ། པཎ་གྲུབ་མང་པོ་ལ་གསུང་བྱོན་པའི་ངོ་མཚར་ཅན་དུ་འདུག་པའི་གསོལ་བ་འདེབས་པར་ཕྱིན་ཏེ།
སྒྲོལ་མ་མཎྜལ་བཞི་པའི་གསོལ་འདེབས་ཚར་

བདུན་དང༌། རྗེ་བཙུན་མ་ལྷ་བཅུ་བདུན་མའི་རྡུལ་ཚོན་གྱི་དཀྱིལ་འཁོར་དུ་བདག་ཉིད་འཇུག་ཅིང་དབང་བླང་བ་རྒྱས་པར་གྱིས། དེ་སྐབས་དད་ལྡན་མང་པོ་ཞིག་གིས་གསོལ་བ་བཏབ་པའི་ངོར། འདུས་བ་བརྒྱ་ཙམ་ལ་དབང་བསྐུར་བ་ཡང་བསྒྲུབས་ཏེ་ཞག་གཅིག་བསྡད།
དེ་ནས་སླར་ཡང་བྱམས་ཆེན་དུ་འོངས་ནས། རྗེ་དམ་པས་དྲུང་དུ་གསུང་གི་བདུད་རྩི་ཞུ་བཞིན་པའི་ངང་ནས། རྗེ་བླ་མ་གྲུབ་པའི་དབང་ཕྱུག་རོང་པའི་ཞབས་སྤྱན་དྲངས་ཏེ།
འཇོམས་བྱེད་འཆར་ཀ་ནག་པོ་རི་བོ་ཆེ་མའི་དབང་ལུང་རྫོགས་པར་ཞུས། བྱམས་ཆེན་ཤར་ཆེན་པ་དང༌། བདེ་རྒྱས་པའི་དཔོན་སློབ་ཞལ་ངོ་རྣམ་པས་དབུ་མཛད་དགེ་བའི་བཤེས་གཉེན་དུ་མ་ལ། དཔལ་འཁོར་ལོ་སྡོམ་པ་ནག་པོ་པའི་དབང༌།
འཇམ་དབྱངས་དཀར་པོ། དཔའ་བོ་སྟོབས་འཕྲོག་དབང་པོ་བསྙེན་དུས་སོགས་སོ་སོའི་བཞེད་པ་དང་བསྟུན་པའི་ཆོས་དུ་མ་ཞིག་བཤད་དེ་ཞག་ཉི་ཤུ་རྩ་དྲུག་བསྡད། དེ་ནས་རིམ་བཞིན་ཡུར་གུར་འོང་སྟེ་རྗེ་བླ་མ་གྲུབ་པའི་དབང་ཕྱུག་དགེ་སློང་ཆེན་པོ་ར་སྔ་ནས་དཔོན་ས་བདག་མོའི་ཏི་ཤྲིར་བཞུགས་པ་སྐུ་ནས་བྱོན་པ་དང༌།
ངེད་རང་ཀྱང་ད་ཕྱིན་རོང་འདི་ལ་རྒྱུ་འགྲུལ་ཆེར་ཨེ་བྱེད་མི་ཤེས་པས་ད་ལམ་མཇལ་བ་ཞིག་ངེས་པར་སྐབས་སུ་བབ་སྙམ་ནས།
ར་སྔར་ཞུ་ཁྲོལ་ཞུས་པས། ཉིན་འཁོར་ཅིག་ཁྲོལ་བྱུང་བ་ནས་ཡུར་གུར་གདན་དྲངས། ཚེ་དཔག་མེད་ཉེར་སྒྲུབ་ཀྱི་དབང་དང༌། གུར་གྱི་མགོན་པོ་ལྷ་བརྒྱད་ཀྱི་རྗེས་སུ་གནང་བ་ཞིག་ཞུས།
བསྙེན་བཀུར་འབུལ་བས་མཉེས་པར་བགྱིས། སང་དེ་རྗེ་བཙུན་རོང་པའི་

ཞབས་ཀྱང་སྤྱན་དྲངས་ཏེ། བ་དོ་ན་མངའ་བདག་མར་པ་ལོ་ཙཱ་བའི་ཐུགས་དམ་དང༌། མེས་སྟོན་ཚོན་པོའི་ཞལ་གོ་བཞུགས་པར་གྲགས་པས་མཇལ་དུ་ཕྱིན་སྐབས། རྒྱལ་པོ་ཁོ་རང་ཐ་མལ་བའི་བཙུན་པ་གྲ་པ་བརྗིད་ཆགས་ཀྱི་རྣམ་པས་སྤོས་ཕོར་ཁྱེར་ནས་བསུ་བར་བྱུང་བ་བཞིན་ཐམས་ཅད་ཀྱིས་མཐོང་བར་རླུང་ཚུབ་ཆུང་ངུ་ཞིག་གཙུག་ལག་ཁང་གི་མཁྲིས་ནས་བྱུང་སྟེ་ངེས་ཀྱི་ཐད་དུ་སླེབ་ངེས་གདོང་ལ་ཕྱུ་རུ་རུ་འགྲོའི་འདུག
།བྱིན་རླབས་རྟེན་བཞུགས་པའི་གདུང་རྟེན་དང༌།
རིགས་ལྔའི་ལི་མ་སྐུ་ཚད་ཆེན་པོ་འདྲ་འདུག་པ་རྣམས་མཇལ། སྒམ་ཞིག་ན་རྒྱལ་པོའི་རྟེན་རྫས་ཤེལ་གྱི་སེང་གེ་སོགས་ཁ་ཡར་འདུག་པ་རྣམས་ཀྱང་བལྟས། བསྟན་པ་བསྲུང་དགོས་པ་དང༌།
མཐའ་དམག་བཟློག་དགོས་པའི་བཀའ་བསྒོ་རྒྱས་པར་བྱས་དུས་ཀྱང༌། ད་གིའི་བཙུན་པ་དེ་ཤིན་ཏུ་གུས་པའི་རྣམ་པས་ཉན་ཞིང་བསྡད་འདུག །དེ་ནུབ་ནུབ་ཆོས་ལུང་ནས་མཁན་ཆེན་རིན་པོ་ཆེས་འབོད་མི་ཡང་ཡང་གནང་བྱུང་བ་དང༌།
ཁྱད་པར་རྗེ་བླ་མ་ཤར་གླིང་པའི་ཞབས་དང་ཡང་ད་ལམ་ཙམ་མ་མཇལ་ན་སླར་མཇལ་དཀའ་བའི་འདུན་པས་ཆོས་ལུང་དུ་ཕྱིན་ཏེ། རྗེ་བླ་མ་འབུལ་བས་མཉེས་པར་བྱས། ཚུར་ཀྱང་དུས་འཁོར་ཀྱི་རྡོ་སྐུ་ཧོར་བཟོ་མ་ཞིག་གིས་གཙོས་པའི་གནང་སྦྱིན་སྐུ་དྲིན་ཚད་མེད་བསྐྱངས།
ཆོས་ལུང་བླ་ཕྲང་ནས་ཀྱང་བསྙེན་བཀུར་རྒྱ་ཆེར་མཛད་དེ། རང་བྱོན་འཕགས་པ་དང༌། ནུབ་གནས་གསར་ན་བཞུགས་པའི་ཐུགས་རྗེ་ཆེན་པོ་རྣམས་ཀྱི་དྲུང་དུ་སྨོན་ལམ་ཡིད་ཆེས་པ་རེ་བཏབ།
རིམ་བཞིན་འོ་ཡུག་གོས་སྔོན་དུ་སླེབས་ནས་དམ་ཅན་མཇལ་བ་ན། རྗེ་

བླ་མས་དེ་སྔ་མ་གཟིགས་པས་ཞལ་རས་སོགས་ལ་ཐུགས་གཞིག་འཇུག་བཞེད་པ་ལ། མར་མེ་ཆེན་པོ་ཁྱེར་ས་ནི་མི་གདའ། རྒྱ་མཐོངས་ཀྱི་ཉི་མ་ཡོལ་བས་ཆེར་མཐོང་རྒྱུ་མི་འདུག་པས། འདི་ལས་གསལ་བ་ཞིག་མཛད་ན་འཐད་སྨྲས་མ་ཐག་ཞལ་རས་ཀྱི་ཐད་དུ་མེ་ལོང་གི་འོད་བརྒྱབ་པ་འདྲ་བའི་འོད་དང་ཁྱི་ལེ་བ་ཞིག་གཟིགས་རྟོག་མ་ཚར་རིང་བྱུང་བ་དེར་འདུས་ཐམས་ཅད་ཀྱིས་མཐོང་མོད།
རྗེ་བཙུན་རོང་པའི་ཞབས་དེ་དམ་ཅན་བྲན་དུ་འཁོལ་བ་ཞིག་ཡིན་པས་དེའི་སྐུ་དྲིན་ཡིན་ནོ་སྙམ།
དེ་ནས་སྡིངས་མར་སླེབ་གྲྭ་པ་སྦྱིན་བདག་ཐམས་ཅད་དང༌། གཙོ་བོར་བློ་གྲོས་བཟང་པོས་རྒྱུ་སྦྱར་ཞིང་གསོལ་བ་བཏབ་ནས། ཐུགས་རྗེ་ཆེན་པོ་འགྲོ་བ་ཀུན་སྒྲོལ་གྱི་སྒོ་ནས་སྐྱེ་བདུན་རིལ་བུ་ཞག་བདུན་བསྒྲུབས་པའི་ཚེ།
རིལ་བུའི་བུམ་པ་ལ་གཏེར་བདག་དང༌། གཞི་བདག་རྣམས་སྐོར་བ་བྱེད་པ་ངེད་རང་གི་ཉམས་སྣང་ལ་བྱུང་བ་བཞིན། གཞི་བྱེས་ཀྱི་གསལ་སྣང་བ་ཁ་རེས་ཀྱང་མཐོང་འདུག
།བུམ་པ་ཞལ་ཕྱེ་བའི་ཚེ། འཇའི་གུར་ཕུབ་མེ་ཏོག་གི་ཆར་ཁ་བ་ལྟར་བབས། དྲི་བཟང་པོས་གླིང་ཐམས་ཅད་ཁྱབ། རིལ་བུ་དྲིལ་བུ་བདུན་འཕེལ། གཞི་བྱེས་ཀྱི་སྐྱ་སེར་སྟོང་ཕྲག་ལྔ་ཙམ་ལ་དབང་བསྐུར་ཞིང་རིལ་བུ་བཀྱེ་ནས་ཐར་བའི་ས་བོན་སྐྱོན་མེད་པ་བཏབ།
དེ་གྲོལ་མ་ཐག་སྒྲུབ་ཆེན་བཀའ་བརྒྱད་བདེ་གཤེགས་འདུས་པ་ཆེན་པོའི་སྒྲུབ་པ་ཞག་ལྔ་བགྱིས་ཏེ་དབང་བསྐུར་བའི་ཚེ་ཡང་འཇའ་འོད་དང་མེ་ཏོག་ལ་སོགས་པ་ངོ་མཚར་བ་དུ་མ་ཞིག་བྱུང༌།
རྗེ་བཙུན་རོང་པའི་ཞབས་ལས་སྤྲུལ་སྐུ་

བསྟན་གཉིས་གླིང་པའི་གཏེར་ཆོས་གུ་རུ་ཞི་དྲག །རྣམ་སྲས། སྤྲུལ་སྐུ་ཆོས་ཀྱི་རྒྱལ་པོ་རཏྣ་གླིང་པའི་ཕུར་པ་སོགས་དབང་ལུང་དུ་མའི་སྐུ་དྲིན་ཞུས། ཕར་ཡང་དགོངས་བཞེད་དང་བསྟུན་ནས། རང་བཞིན་རྫོགས་པ་ཆེན་པོ་བླ་མ་ཡང་ཏིག་ཡིད་བཞིན་ནོར་བུའི་ཁྲིད་དང༌།
རྒྱབ་ཆོས་སུ་རྒྱུད་བཅུ་བདུན་གྱི་ལུང་རྣམས་དད་ལྡན་མང་པོ་ཞིག་ལ་ཕུལ་བའི་ཚེ། ཉིན་རེ་བཞིན་ཆོས་ཚུགས་མ་ཐག་ཆོས་ར་དེ་དང་ཁད་ཉེ་བའི་རྒྱ་སྐར་གྱི་སྨིན་མའི་སྟེང་དུ་བྱ་རོག་རེ་བབས་ནས་བདག་ལ་ཕྱོགས་པས་ཆོས་མ་གྲོལ་བར་ལྷོད་དེ་སྡོད།
གྲོལ་བའི་བསྔོ་བ་ཚུགས་མ་ཐག་འཕུར་འགྲོ་བ་ཇི་སྲིད་ཁྲིད་ལུང་མ་རྫོགས་ཀྱི་བར་བྱུང་བས་ཐམས་ཅད་ངོ་མཚར་དུ་འཛིན་གྱི་འདུག
།དེར་རྒྱུན་ཀྱང་ཟླ་བ་གཅིག་ཙམ་བསྡད་ནས། རྗེ་བླ་མ་བདོག་པའི་དངོས་པོ་གྱ་ནོམ་པས་མཉེས་པར་བགྱིས་ཏེ་ཕྱིར་བྱོན། བདག་གིས་གྲོགས་དག་དལ་འབྱོར་འདི་ནི་གཡོ་བ་དང༌།
འཇིག་རྟེན་སྐྱེ་བོ་དམ་པ་འཕྲད་རྙེད་དཀའ། །ཞེས་གསུངས་པ་ལྟར་དགེ་བའི་བཤེས་གཉེན་དང་ཡང་ཡང་ཕྲད་པ་ནི་དུས་ཀྱི་མཐའ་འདིར་ཆེས་དཀོན་ནོ་སྙམ་ནས། ར་གོང་རྒྱུད། འབྲོག་པ་རྒྱ་ཚོ་སྤང་སྒང་ན་རྗེ་བཙུན་ར་ཆེན་དམ་པ་བཞུགས་པ་ལ་མཇལ་དུ་ཕྱིན་པ་ན།
དམ་པ་དེ་ཉིད་ཞིང་འདིའི་མཛད་པ་ཕལ་ཆེར་རྫོགས་པ་ཞིག་པས་སྐུ་ཁམས་ཤིན་ཏུ་ངན་པ་ཞིག་མཐོང་ནས་ཡིད་ལ་གདུང་བ་ཆེན་པོ་ཡང་སྐྱེས། གཞན་ཐབས་ནི་ཆེར་མ་རྙེད།
གདན་བཞུགས་བཞིན་བགྱིས་ན་བསམས་ཀྱང༌། བརྒྱ་ཚོ་ནས་ནང་སོ་ནི་པ་རྣམ་ན་བཞུགས། གཞིར་བཞུགས་ཀྱི་

དཔོན་གཡོག་རྣམས་ངེད་ཡུན་རིང་ན་མཉེས་རྒྱུ་མེད་ཙམ་འདྲ་ཞིང༌། ངེད་ནི་ལམ་ཞོར་བར་སོང་བས་ཆས་རྐྱེན་མི་འདུག་པ་ཞག་གཉིས་བསྡད་ནས་ཅི་ཤེས་ཀྱི་གསོལ་བ་བཏབ། དངོས་སུ་དབང་ཞུ་བ་ལ་ནི་ཞལ་འཕྲོས་གནང་བའང་ཤིན་ཏུ་དཀའ་བ་ཞིག་འདུག་པས་ཞུ་མ་སྤོབས་ཏིང་ངེ་འཛིན་གྱི་དབང་རྒྱས་པ་དུ་མ་བླངས་ཤིང་གསོལ་བ་བཏབ་ནས་ཕྱིར་འོངས་ཏེ་བསྲེག་ཤིང་རིན་ཆེན་སྒང་དུ་སླེབ།
སྒྲུབ་པ་ཞག་གཅིག་ཁ་གསོ་སྙམ་རིལ་བུའི་སྣོད་ཀྱི་དར་ཁུག་གཞལ་བས་སྔ་སོར་འཇུག་དུས་རིལ་བུ་སྙིམ་པ་ཉེར་གསུམ་བདོག་པ་ལམ་བར་དུ་བཞི་འཕེལ་འདུག་པ་བཞིན།
དད་ལྡན་ཤིན་ཏུ་མང་པོས་འཛབ་སྐོར་དང་བཅས་དབང་བསྐུར་བ་ན། གཞི་བདག་གལ་ཅང་བ་དེ་ཐ་མལ་པའི་ཁམས་འབྲོག་སྒང་ཡོལ་གཟི་བརྗིད་ཅན་ཞིག་གི་རྣམ་པས་དབང་ཞུ་བ་དང༌།
གཏེར་བདག་རྣམས་ཀྱང་སོ་སོའི་གཟུགས་ཀྱིས་སྐོར་བ་ཁྲིམས་པ་སོགས་བྱེད་ཀྱི་འདུག་པ་བཞིན། དད་ལྡན་གསུམ་སྟོང་ཙམ་ལ་དབང་བསྐུར་རིལ་བུ་བཀྱེ་དུས།
ནམ་མཁའ་ལ་འཇའ་སྤྲིན་ངོ་མཚར་བ་འདུས། མེ་ཏོག་གི་ཆར་བབས་རྡུལ་དང་ཁྲོམ་འཇམ་ཞིང་ཐམས་ཅད་མི་ཕྱེད་པའི་དད་པ་ལ་དགོད་པར་བྱོས། ཨ་ཧོ་ཨྱོན་མཁན་པོའི་ཐུགས་རྗེ་དང༌།
།རྒྱལ་སྲས་པད་དཀར་འཛིན་པའི་སྨོན་ལམ་གྱིས། །མྱོང་གྲོལ་རིལ་བུའི་སྒྲུབ་པ་མཐར་ཕྱིན་ནས། །གྲངས་མེད་འགྲོ་བ་ཕན་བདེའི་དཔལ་ལ་སྦྱར། །སྔ་མོའི་དུས་ཤིག་རྨི་ལམ་དུ་ཁྱོད་ཀྱིས་སེམས་ཅན་འབུམ་ཕྲག་གསུམ་

འཁོར་བ་ལས་སྒྲོལ་ནུས་ཞེས་པའི་ལུང་བསྟན་ཞིག་བྱུང་བ་དེའང༌། རིལ་བུ་འདི་ལ་བརྟེན་ནས་འགྲུབ་པ་ཡིན་ནམ་སྙམ། ཡང་ཡང་དུ་སྒྲུབ་པའི་ཞེ་དམ་བཅས། རིལ་བུ་མི་ཕྱུགས་མཐོང་ངོ་ཅོག་ལ་བྱིན། ཡར་འབྲོག་དང་བྱང་གི་གནམ་མཚོ་ཕྱུག་མོ་སོགས་མཚོ་ཆེན་པོ་དུ་མ་ལ་ཡང་བསྐྱལ།
རྒྱུག་ཆུ་དང་འཐུང་རྒྱུ་མྀག་གིས་མཐོང་ཚད་ལ་བཏབ་ཅིང་སྨོན་ལམ་བཏབ་བགྱིས་པ་ཡིན་ནོ། །དེ་ནས་གཡས་སུ་མྱུག་གི་ཕོ་བྲང་དུ་འོངས་ཏེ།
སྡེ་པ་རིན་པོ་ཆེས་བཀས་བསྐུལ་ནས་དེར་ཡང་ཆོས་སྡེའི་འདུ་ཁང་དུ་སྒྲུབ་པ་ཞག་གཅིག་ཁ་བསོས། དད་ལྡན་སྟོང་གདལ་བ་ལ་དབང་བསྐུར་རིལ་བུ་བཀྱེ་བའི་དུས་ཀྱང་ཁ་དོག་ལྔ་ལྡན་གྱི་འཇའ་གུར་མེ་ཏོག་གི་ཆར་དང་བཅས་པ་བྱུང་བ་ཐམས་ཅད་ཀྱིས་མཐོང་བ་དེ་ཡིན།
དེ་རྗེས་མྱུག་པ་རིན་པོ་ཆེ་བསོད་ནམས་དཔལ་འབྱོར་གྱིས་མྱུག་ཆོས་སྡེ་ཅིས་ཀྱང་བཟུང་གསུང་པའི་ནན་སྐྱེད་མཛད་ཕུལ་བ་ལྟར། བསྟན་པ་བསོ་བ་ལ་བསམས་ནས་བདག་ཏུ་བཟུང༌།
ཡོང་སྒོ་གང་ཅི་ཆོས་རྗེ་ཉིད་སྐུ་ཁམས་བཟང་རིང་ཕྱག་ཏུ་ཕུལ། ལུགས་གཉིས་ཀྱི་འགན་བདག་གིས་འཁུར་བའི་ཁུངས་བྱས། ཟླ་བ་བཞི་པའི་ནང་དུ་རི་ཕུག་གི་དུས་མཆོད་ཆེན་མོ་ལ་ཕྱིན་ཏེ།
དགེ་བའི་བྱ་བ་མཐའ་དག་སྔར་ལས་མི་དམན་པར་བསྒྲུབས། དེ་རྗེས་ཞྭ་ལུ་གནས་སུ་འོངས་ཏེ། རྗེ་བླ་མ་བྱང་གླིང་འཇམ་པའི་དབྱངས་ཀྱི་ཞལ་སྔ་ནས་དབུ་མཛད་པའི་དགེ་བའི་བཤེས་གཉེན་ལྔ་བཅུ་ཕྱིན་ལ།
དཔལ་རྡོ་རྗེ་འཕྲེང་བ་དང་ཀྲྀ་ཡ་བསྲེས་པའི་དབང་རྒྱས་པ་སླ་

ཆོས་སུ་མ་སོང་བའི་ཕྱག་ལེན་ཇི་ལྟ་བར་ཕུལ། དད་ལྡན་ཆེས་མང་པོ་ཞིག་ལ་འདུས་པ་མི་བསྐྱོད་རྡོ་རྗེའི་དབང་སྔོན་དུ་འགྲོ་བ་ཅན་གྱི་རིམ་ལྔའི་མྱོང་ཁྲིད། དེ་དང་རྗེས་འབྲེལ་གྱི་རྒྱུད་དང༌། སྐྱེད་རྫོགས་ཀྱི་རྒྱ་བོད་ཀྱི་ཡི་གེ་མང་པོའི་ལུང་ལ་སོགས་པའི་ཉིན་རེ་བཞིན་ཡང་ཆོས་ཐུན་བཞི་བཞི་གཏོང་བ་མ་ཆག་པ་དང༌།
རྗེ་བླ་མ་འཇམ་པའི་དབྱངས་ཀྱི་དྲུང་དུ་ཆོས་རྗེ་ཐམས་ཅད་མཁྱེན་པའི་བཀའ་འབུམ་གྱི་ལུང་ཡང་མ་ཆག་པར་ཞུས།
སླར་མྱུག་དུ་འོངས་ཏེ། དུས་གསུམ་གྱི་རྒྱལ་བ་ཐམས་ཅད་ཀྱི་སྤྱི་གཟུགས། ཕ་བླ་མ་རིག་འཛིན་ཆེན་པོ་དབུས་ནས་སྤྱན་དྲངས་ཏེ། སྒར་པ་ཉི་ཤུ་ཕྱིན་དང་བཅས་པ་རྒྱས་པར་བསྙེན་བཀུར་ཏེ།
ལྕོག་རོ་ཀླུ་ཕུག་གི་གཙུག་ལག་ཁང་དུ། གསང་བ་ལས་ཀྱང་ཆེས་ཤིན་ཏུ་གསང་བ་དཔལ་སྒྲུབ་ཆེན་བཀའ་བརྒྱད་གསང་བ་ཡོངས་རྫོགས་ཀྱི་འདི་དུས་བཀའ་བརྒྱད་བྱེ་བྲག་པའི་དབང་མང་པོ་གསན་པ་ལ།
དེའི་ཚུལ་རྒྱས་པར་གནང་བའི་དགོངས་པ་ཡོད་པ་ལ། ཕྱག་བྲིས་འཕྲོ་མར་ལུས་པས་བར་འདིར་མ་ཚང་བ་འདུག་པ་མཆན་བུའི་འདི་རྗེས་སུ་བཏབ་པ་ཡིན་ནོ། །དེ་དག་ནི་རང་ཉིད་སྐྱེས་ནས་ད་ལྟའི་བར་གྱི་བྱས་བྱུང་རགས་པ་སྟེ།
ལེགས་ཚོགས་སུ་གཏོགས་སམ་སྙམ་པ་ཚུན་བྲིས་པ་ཡིན་ལ། བྱས་སོ་ཅོག་བྲིས་ན་ནི་ལ་ལ་ནི་བྱིས་པ་རྣམས་དགོད་འཆོར་ལ་མཁས་པ་རྣམས་ཁྲེལ་བར་འགྱུར་བའང་ཡོད། ལ་ལ་ནི་ཐམས་ཅད་སྙིང་རླུང་ལྡང་ལ་ཐུག་པའང་ཡོད།
སྐྱོན་གྱི་ཁོངས་སུ་གཏོགས་པ་རྣམས་སྦེད་

པ་འདི་སོ་སོའི་སྐྱེ་བོ་ཀུན་གྱི་སྲོལ་དུ་འདུག་པས་ཡི་གེར་མ་བཀོད་མོད། ངེད་ཀྱི་སྤྱོད་པ་དང་རྣམ་འགྱུར་རྣམས་ཐམས་ཅད་ཀྱིས་མངོན་གསུམ་དུ་གཟིགས་པ་འདི་ག་ཡིན་པས་ཡི་གེར་བྲིས་མ་བྲིས་ལ་མ་ལྟོས་ཤིང༌།
སྦས་པས་སྦས་གོ་ཆོད་པར་ཡང་མི་འདུག་སྟེ། ཐོགས་མེད་དུས་ནས་གོམས་པའི་བག་ཆགས་ཤུགས། །བག་མེད་སྤྱོད་པ་མཁས་པས་ཁྲེལ་པའི་གནས། །གྲངས་མེད་བགྱིས་རྣམས་ཡི་གེར་ག་ལ་ལྡང༌། །སྒྲིབ་མེད་མངོན་སུམ་གཟིགས་པ་འདིས་ཆོག་མོད།
།མཁས་རྣམས་ཡོན་ཏན་སྦེད་པ་ལྷུར་མཛད་མོད། །བྱིས་རྣམས་ཡོན་ཏན་ཅུང་ཟད་ངོ་སོར་འཁྱེར། །དེ་ཕྱིར་འབད་པས་རང་གི་ཡོན་ཏན་ཚོགས། །མ་སྦས་ཡི་གེར་བཀོད་པ་འདི་ཡིན་ནོ།
།མདོར་ན་རབ་ཏུ་བྱུང་བའི་མདོ་དོན། ཚུལ་གནས་ཐོས་དང་བསམ་གཏན་པས། །སྒོམ་པ་ལ་ནི་རབ་ཏུ་སྦྱར། །ཅེས་གསུངས་པ་དང་མཐུན་པ་ཞིག་དགོས་རྒྱུར་འདུག་པས་དེའི་དབང་དུ་བགྱིས་ན། སྤྱིར་ཚུལ་ཁྲིམས་ཀྱི་ཕུང་པོ་ལ་ཉེས་པའི་དྲི་མ་མི་འབྱུང་བའི་རྒྱུ།
ལྟུང་བ་རྣམས་ཀྱི་སྤྱི་དང་རང་གི་མཚན་ཉིད་གནང་བཀག་གི་སྤང་བླང་རྒྱས་པར་ཤེས་པ་དང༌། བསླབ་པ་ལ་གུས་པ་དང༌། འཇིགས་པ་དང་ངོ་ཚ་བས་བག་ཡོད་པ་དང༌།
ཉོན་མོངས་ཉུང་བ་ཞེས་བྱ་བ་བཞི་པོ་འདི་ཡིན་པ་ལ། བདག་ལ་དེ་དག་ཆེར་མེད་ཅིང༌། དེ་དག་གི་ཟློག་ཕྱོགས་རྣམས་ཤས་ཆེ་བར་ཚང་བའི་མཐུས་སྡོམ་པའི་སྤང་བླང་ཕྲ་ཞིང་ཕྲ་བ་ནི་བསྲུང་བའི་སྔོན་ལ་ངོ་

ཡང་མི་ཤེས་པར་འདུག །འོན་ཀྱང་སོ་སོ་ཐར་པའི་རྩ་བ་བཞི་ཆང་དང་ལྔ་པོ་འདི་ཡེ་མ་ཉམས་པར་ཡོད་པའི་ཁུངས་ཡིན། ཕྱིས་སུ་དགོན་པ་ཆེན་པོ་སྐྱོང་དགོས་བྱུང་བ་ནས། རྨུ་རྒོད་ཞི་བས་མི་ཐུབ་བ་ཁ་ཅིག་ལ་ཆད་པ་སོགས་གཏོང་དགོས་པ་བྱུང་བ་ནའང༌།
བསམ་པའང་དེ་ཉིད་ལ་ཕན་པ་གཙོ་བོར་བསམས། གཞན་ཡང་སྡེ་དང་བསྟན་པ་ཁོ་ན་ལས་བསམས་པ་མ་གཏོགས་རང་འདོད་ཀྱི་འདྲེས་མེད་པ་བྱས། སྦྱོར་བའང་དངོས་པོ་གང་བྱུང་དགེ་འདུན་སྤྱི་ལ་ཕུལ་བ་མ་གཏོགས་སྒེར་དུ་ནས་དོག་གཅིག་ལའང་ལོངས་མ་སྤྱད།
སྐུ་རྒྱལ་སོགས་གང་ཅི་ཐམས་ཅད་ཁོ་རང་རྣམས་ལ་བྱིན། ཐ་ན་དེ་ཚན་གྱི་ཇ་སྦྱོར་གཅིག་ཀྱང་འཐུང་མ་མྱོང་བས་འགྱོད་པ་ཡེ་མེད།
ངེད་ཀྱིས་ཉེས་པ་ཅི་ཡང་མ་བགྱིས་བཞིན་དུ་བསམ་སྦྱོར་ངན་པ་དུ་མས་དངོས་དང་བརྒྱུད་ནས་གནོད་པ་བྱེད་པོ་མང་པོ་ཞིག་བཞུད་སོང་ནའང༌། མཁའ་འགྲོ་ཆོས་སྐྱོང་རྣམས་ཀྱིས་བདེན་རྫུན་གནམ་ཐིག་དྲང་པོར་བཏབ།
གང་ལ་གང་འཚམ་པའི་ཆད་པས་གཅོད་ཀྱི་འདུག་པ་མ་གཏོགས། དིང་སང་གི་སྔགས་པ་ཁ་ཅིག་ལྟར། ལས་འབྲས་རྒྱབ་ཏུ་བོར་བའི་གཏད་ཁྲམ། འཁྲུལ་འཁོར། ཐན་ངན་སྔགས་སུ་གཏོགས་པ་ཐུན་གཅིག་ཀྱང་འདྲེན་མ་མྱོང༌།
དིང་སང་ངེད་ཀྱི་ཟླ་རེ་བཞིན་དྲུག་ཅུ་པ་གཏོང་བ་དང༌། སྐབས་སྐབས་སུ་གུར་ཞལ་དང་རྣམ་སྲས་དང༌། འཆར་ཀ་སོགས་མདོས་གཏོར་མང་པོ་འཕེན་པ་ལ་

ཕལ་ཆེ་བས་མཐུ་ཁོ་ན་བྱེད་ཀྱི་འདུག་ཅེས་གླེང༌། ངེད་རང་གི་གྲྭ་པ་དད་པ་ཆེ་ཡང་ཡོན་ཏན་ཆུང་བ་འདྲའང་སྐུ་ཚེ་ལ་གནོད་ཟེར་ངན་ཐབས་སུ་གོ་ཡོད་པ་གདའ་སྟེ། གཤིན་རྗེ་དགྲ་ནག་པོའི་རྒྱུད་ལས། ལོ་རེའམ་ཟླ་བ་རེ་རེའམ།
།ཡང་ན་ཞག་ནི་རེ་རེ་བཞིན། །གཏོར་མ་དྲུག་ཅུ་རྩ་བཞི་སྦྱིན། །དབྱུག་གུ་དྲུག་ཅུ་རྩ་བཞིར་དྲན། །ཅེས་དབྱུག་གུ་དྲུག་ཅུ་རྩ་བཞིའི་བར་ཆད་ཞི་བའི་ཕྱིར་ཉིན་རེ་བཞིན་ཡང་གཏོང་དགོས་པར་གསུངས།
རྡོ་རྗེ་གུར་ལས། ལས་རྣམས་ཐམས་ཅད་ཡང་དག་སྤྱད། །ཅེས་སེམས་ཅན་ལ་ཕན་གདགས་པ་དང༌། རང་གི་བར་ཆད་ཞི་བའི་ཕྱིར། ཞི་རྒྱས་དབང་དྲག་གི་ལས་ཐམས་ཅད་སྒྲུབ་དགོས་པར་གསུངས་པས། བར་ཆད་བཟློག་པ་ཁོ་ན་ལ་དམིགས་ནས་གཏོར་མ་དྲག་པོ་འདི་དག་བགྱིས་པ་ཡིན་པས་ཚེ་ལ་མི་གནོད་ཀྱི་སྟེང་དུ་ཕན་པ་མྱོང་བས་ཐོན་གྱི་འདུག
།གཞན་དུ་ན། རྒྱུད་སྡེ་དྲི་མ་མེད་པ་ལས་གསུངས་པའི་དོན། བརྒྱུད་པ་ཟམ་མ་ཆད་པའི་སྙན་བརྒྱུད་མཁའ་འགྲོའི་ཁ་རླངས་ཐུལ་ལེ་བ་མང་པོ་ཐོས།
ལག་ལེན་ཕྲ་རགས་ཐམས་ཅད་ཀྱང་ཇི་ལྟ་བར་ཤེས། སྔགས་སྨྱོན་གྲངས་མེད་པ་ཞིག་སོང་བས་ལྷ་ལས་སུ་རུང་བའི་མཚན་མའང་ཅུང་ཟད་ཐོབ།
དྲག་པོའི་ལས་ལ་སྦྱར་ན་ལྷ་ཚངས་པའང་སྒྲོལ་ཐུབ་ཙམ་བདོག་སྟེ། འཆི་དགོས་པ་འདི་བསམས་ནས་ཟི་མེ་བསྡད་པ་ལགས། འོན་ཀྱང་སྔར་སྨོས་པ་བཞིན་ངེད་ལ་རྦོད་གཏོང་དང༌། བྱེད་ཁ་དྲག་པོ་བྱེད་པ་དེ་དག་བདེན་པ་དང༌།
སྲུང་བཟློག་ནུས་པས་བྱེད་པོ་དེ་དག་གི་སྟེང་དུ་བཟློག་ཅིང་སྨིན་པར་འགྱུར་བས་

ན། ངེད་ལ་བསམ་ངན་འཆང་བ་དེ་དག་ཆག་སྒོ་ཤིན་ཏུ་ཆེ་བར་ངེས་པར་བྱའོ། །འཇིག་རྟེན་ཕྱོགས་ནས་དིང་སང་གི་བླ་ཆེན་འདྲ་དང༌། དཀའ་བཅུ་རབ་འབྱམས་ཁ་ཅིག་ལྟར། བདེ་གཟར་སློང་བའི་གྲོས་དང་བང་ཆེན། མི་བསད་རྟ་སྒྱེལ་གྱི་གྲོས་དང་ལག་ལེན་ལ་ཡེ་མི་ཐེ་བས་བློ་བདེ་བ་ཞིག་བདོག
།བྱིས་པའི་དུས་ནས་བཟུང་བུད་མེད་དང་རྩེད་མོ་བྱེད་པ་ལྟ་ཅི་སྨོས། མཛེས་མ་ཇི་སྙེད་པ་མཐོང་ཡང་དགའ་བ་ལ་བསམས་པ་ཙམ་ཡང་སྐྱེ་མ་མྱོང༌།
ཐ་ན་རྨི་ལམ་ཙམ་དུའང་བུད་མེད་ལ་དགའ་བ་སྐྱེ་མ་མྱོང་ཞིང༌། ངེད་སྒོམ་ཆེན་པའི་ཚན་འདི་གྲུབ་གྲུབ་མོ་ཞིག་འདོད་ནས་མི་ཆོས་བླ་མ་འབྱུང་ཉེའི་འདུག་ནའང༌། མ་མཐོང་བ་མཐོང་དང༌། མ་གྲུབ་པ་གྲུབ་ཡེ་མ་བྱས་ལ།
ཆང་འདི་ལ་ཞིམ་སྣང་དང༌། འཐུང་འདོད་ཆེན་མོ་ཡོང་གི་འདུག་ནའང༌། གཉེན་པོ་བསྟེན་ནས་ཚོགས་འཁོར་གྱི་དུས་ཀྱང་ལྕེས་རེག་ཙམ་ལས་འཐུང་གི་མེད་པས། བསླབ་བཞི་ལྔ་པོ་འདི་ལ་བླ་མ་དཀོན་ཅོག་གི་དྲུང་ན་ངོ་ནོང་དགོས་པ་མི་བདོག
།དགེ་འདུན་ལྷག་མ་མན་ཆད་ནི་ཇི་ལྟར་ཡོད་ཤེས་པར་མི་གདའ། བྱིས་པའི་དུས་ནས་བཟུང་སྙིང་རྗེ་དང་ཕན་སེམས་ཤིན་ཏུ་ཆེ། སེམས་ཅན་ལ་ཕན་ན་ང་རང་བསྐལ་པའི་བར་དམྱལ་བར་སྡོད་པ་ལ་སྡུག་རྒྱུ་མི་འདུག་སྙམ་པ་དང༌།
ང་རང་ཤི་ནའང་ཤི །གཞན་འདི་ཚོ་ལ་ཕན་ན་བསམ་པ་དུས་ཐམས་ཅད་དུ་བཅོས་མིན་དུ་སྐྱེ་བ་ཞིག་བདོག་པས་བྱང་སེམས་ཀྱི་བསླབ་པ་རྒྱུད་ལྡན་ཡིན།

རིག་འཛིན་སྔགས་ཀྱི་སྡོམ་པའང་རྒྱུད་སྡེ་བཞི་པོ་སོ་སོའི་རྩ་བ་དང་ཡན་ལག་གི་ལྟུང་བ་རྣམས་ཀྱི་རང་བཞིན་སོགས་ཆ་ཙམ་ཤེས་ལ། ཁྱད་པར་བླ་མ་ཡབ་སྲས་ལ་མི་ཕྱེད་པའི་དད་པ་ཅི་མཛད་ཁྱེད་མཁྱེན་རྒྱུན་ཆགས་སུ་ལྡན་པའི་དོན་གྱིས།
ཡན་ལག་ཚང་བའི་ལྟུང་བས་མ་ཕོག་པའི་ཁུངས་ཡིན་ལ། དུས་རྒྱུན་དུ་ཏིང་ངེ་འཛིན་གྱི་དབང་དང༌། ཟླ་བ་རེ་བཞིན་རྡུལ་ཚོན་ནམ་རས་བྲིས་ཀྱི་དཀྱིལ་འཁོར་གང་རུང་དུ་དབང་ཡང་ནས་ཡང་དུ་ལེན་པ་འདིས་སྔགས་སྡོམ་རྒྱུད་ལྡན་དུ་འབྱུང་རེ་བ་ལགས།
དེ་ལྟར་སྡོམ་པ་གསུམ་གྱིས་གཞི་བཟུང་ནས། རིས་མེད་པའི་ཆོས་ལ་ཐོས་བསམ་བགྱིས་ཚུལ་མདོ་ཙམ་བཤད་ན། སྔར་སྨོས་པ་ལྟར་གྱི་ཆོས་མཆོག་ཏུ་སྐུ་དྲིན་ཆེ་བའི་བླ་མ་ལྔ་ནས་བཟུང་སྟེ།
རྗེ་བཙུན་དབོན་རིན་པོ་ཆེ་ངག་དབང་བརྟན་པ་དང༌། བདག་ཆེན་ཆོས་ཀྱི་རྗེ་རྩེ་གདོང་པའི་དྲུང་དུ་ལམ་དབང་རེ་ཐོབ་པ་དང༌། བདག་ཆེན་ཁྲི་ཐོག་རིན་པོ་ཆེ་དང༌།
ཆོས་རྗེ་སྤྲེ་ཆུང་རིན་པོ་ཆེ་ལས་བླ་མའི་རྣལ་འབྱོར་ཙམ་དང༌། གཉག་སྟོན་ཆེན་པོ་བཀྲ་ཤིས་སྒང་པ་ལས་སྨེ་བརྩེགས་ཀྱི་ཁྲུས་དབང་ཞིག་ཐོབ་པ་ཡན་ཆད་དུ་བླ་མ་དམ་པ་སུམ་ཅུ་རྩ་གཉིས་མཉེས་པར་བགྱིས་ཏེ་ཆོས་ཀྱི་ཚུལ་ཇི་སྙེད་ཅིག་ཐོབ་མོད།
བླ་མ་གང་ལས་གང་ཐོབ་པ་དང༌། དེ་དག་ཀྱང་བརྒྱུད་པ་རྣམ་པར་དག་པ་གང་ལས་འོངས་པ་དང༌། དེ་དག་གི་ནང་གསེལ་གྱི་དབྱེ་བ་ཕྲ་མོ་ཇི་སྙེད་ཡོད་པ་རྣམས་ནི་བདག་གིས་དམ་པའི་ཆོས་ཐོས་པའི་ཚུལ་གསལ་བར་སྟོན་པ་ཡིད་བཞིན་གྱི་ནོར་

བུ་རིན་པོ་ཆེ་དབང་གི་རྒྱལ་པོའི་སྣང་བ་ཞེས་བྱ་བར་བཀོད་ཟིན་པས་དོན་དུ་གཉེར་ན་དེར་གཟིགས་པར་བྱ་ཞིང༌། འདིར་རྟོགས་སླ་ཞིང་ཡི་གེ་ཉུང་ངུའི་སླད་དུ་ཐོ་ཙམ་བརྗོད་ན། ཐོག་མར་ཐེག་པ་དམན་པ་ཉན་ཐོས་ཀྱི་གཞུང་ལ་སོ་སོར་ཐར་པའི་མདོ།
ཚུལ་ཁྲིམས་དང་ཡང་དག་པར་ལྡན་པའི་མདོ། དགེ་ཚུལ་གྱི་ཚིག་ལེའུར་བྱས་པ་སུམ་བརྒྱ་པ་དང༌། དེའི་འགྲེལ་པ་འོད་ལྡན། ཚིག་ལེའུར་བྱས་པ་ལྔ་བཅུ་པ། ཆོས་རྗེ་ཐམས་ཅད་མཁྱེན་པས་མཛད་པའི་ལས་ཆོག་དྲི་མ་མེད་པའི་ཕྲེང་བ།
ཀརྨ་ཤ་ཏཾ་གི་ཊཱི་ཀ །ཀུན་མཁྱེན་ནམ་བསོད་ཀྱིས་མཛད་པའི་འདུལ་བའི་བསླབ་བྱ་རྒྱས་པ་རྣམས་ལེགས་པར་ཐོབ། དབུ་སེམས་ལུགས་གཉིས་ཀྱི་སེམས་བསྐྱེད་ལེགས་པར་ཞུས་ནས།
ཐེག་ཆེན་ཐུན་མོང་གི་ཆོས། རྒྱལ་བའི་ཡུམ་རྒྱས་པ་འབུམ་དུ་གྲགས་པ་ལེའུ་བདུན་ཅུ་རྩ་གཉིས་བམ་པོ་སུམ་བརྒྱའི་བདག་ཉིད། ཡུམ་འབྲིང་པོ་ཉི་ཁྲི་ལྔ་སྟོང་པ་ལེའུ་བདུན་ཅུ་རྩ་དྲུག་དང༌།
ཡུམ་བསྡུས་པ་བརྒྱད་སྟོང་པ་ལེའུ་སོ་གཉིས་ས། རྡོ་རྗེ་གཅོད་པ། སྡུད་པ་ཚིགས་སུ་བཅད་པ། འཕགས་པ་དཀོན་མཆོག་བརྩེགས་པ་ཆེན་པོ་སྡོམ་པ་གསུམ་བསྟན་པ་ནས་བཟུང་སྟེ། གཙུག་ན་རིན་པོ་ཆེས་ཞུས་པའི་བར་མདོའི་རྣམ་གྲངས་བཞི་བཅུ་རྩ་དགུ།
འདུས་པ་རིན་པོ་ཆེ་ཏོག་རྣམས་དང༌། སློབ་དཔོན་དཔའ་བོས་མཛད་པའི་བྱང་ཆུབ་སེམས་དཔའི་སྐྱེས་རབས་སོ་བཞི་པ་དང༌། དགྲ་བཅོམ་པ་ཆོས་སྐྱོབ་ཀྱིས་བསྡུས་པའི་ཆེད་དུ་བརྗོད་པའི་ཚོམས་ཏེ་དད་པའི་གཞུང་གཉིས།
ཐེག་པ་ཆེན་པོ་མདོ་སྡེ་རྒྱན་དང༌། སློབ་དཔོན་

འཕགས་པ་ཐོགས་མེད་ཀྱིས་མཛད་པའི་བྱང་ཆུབ་སེམས་དཔས་སྟེ་ལྟ་བའི་གཞུང་གཉིས། རྒྱལ་བའི་སྲས་པོ་ཞི་བ་ལྷས་མཛད་པའི་བསླབ་པ་ཀུན་ལས་བཏུས་དང༌། སྤྱོད་པ་ལ་འཇུག་པ་ནི་སྤྱོད་པའི་གཞུང་སྟེ། བཀའ་གདམས་གཞུང་པ་རྣམས་ཀྱི་ཆོས་ཀྱི་ཉིང་ཁུ་གཞུང་དྲུག་ཏུ་གྲགས་པ།
བྱང་ཆུབ་སྤྱོད་པའི་སྒྲོན་མ་དང༌། བདེན་པ་གཉིས་ལ་འཇུག་པ་ནས་བཟུང་སྟེ། སྐྱབས་འགྲོ་ཡན་ལག་དྲུག་པའི་བར་གཞུང་ཆུང་བརྒྱད་ཅུ་གྱ་བརྒྱད་ཙམ་བཞུགས་པ་ལ་ཆོས་ཆུང་བརྒྱ་རྩར་གྲགས་པ།
བཀའ་གདམས་གླེགས་བམ་རིན་པོ་ཆེ་དང༌། ཐིག་ལེ་བཅུ་དྲུག་གི་ཁྲིད་ཐུན་མོང་དང༌། ཐུན་མོང་མ་ཡིན་པ་ཐེག་པ་ཆེན་པོ་བློ་སྦྱོང་གི་ཁྲིད། རྟེན་འབྲེལ་སྙིང་པོའི་ཁྲིད།
སུམ་པ་ལོ་ཙཱ་བའི་སྙན་བརྒྱུད་ཀྱི་ཁྲིད། བློ་སྦྱོང་ཞེན་པ་བཞི་བྲལ་གྱི་ཁྲིད། སྐྱིད་སྡུག་ལམ་ཁྱེར་གྱི་ཁྲིད། སྐྱེ་མེད་དོ་པའི་ལུགས་ཀྱི་གཅོད་ཁྲིད། དེ་དག་སོ་སོའི་ཡི་གེ་མང་པོའི་ལུང༌།
བློ་སྦྱོང་མཚོན་ཆ་འཁོར་ལོ། རྨ་བྱ་དུག་འཇོམས། བྱམས་པའི་རྣལ་འབྱོར་པའི་གྱེར་སྒོམ་རྡོ་རྗེའི་གླུ། སེམས་དཔའ་རིམ་པ། རྣམ་དག་གཙུག་གི་ནོར་བུ། འགྲོ་མགོན་དཔལ་ཡེས་མཛད་པའི་ཁྲིད་ཡིག་དང༌།
སེམས་དཔའ་ཆེན་པོ་རྒྱལ་མཆོག་པའི་བློ་སྦྱོང་ཟིན་བྲིས་ཆེན་མོར་གྲགས་པ་རྣམས་ཐོབ། ཐེག་ཆེན་ཐུན་མོང་མ་ཡིན་པ་རྡོ་རྗེ་ཐེག་པ་ཉིད་ལའང་དབྱེ་བ་བཞིར་བཞུགས་པའི་དང་པོ་བྱ་བའི་རྒྱུད་ལ་ཡང༌།
རིགས་ཀྱི་སྒོ་ནས་དྲུག་ཏུ་ཕྱེ་བ་ལས། དང་པོ་དེ་བཞིན་གཤེགས་པའི་རིགས་ལ། གཙུག་ཏོར་ནས་བྱུང་བའི་གདུགས་ཀར་མོ་ཅན་ཞེ་གཉིས་ཀྱི་དབང་རྒྱས་པ་དང༌།

གདུགས་དཀར་ལྷ་བཅུ་བདུན་མའི་རིག་གཏད་ཀྱི་དབང༌། རིག་སྔགས་ཀྱི་རྒྱལ་མོ་སྲུང་བ་ལྔ་ལྷ་ལྔ་བཅུ་རྩ་གཅིག་གི་རིག་གཏད་ཀྱི་དབང༌། པདྨའི་རིགས་ལ་རིགས་ཀྱི་བདག་པོ་ཚེ་དཔག་མེད་ལྷ་དགུ་དང༌། འཆི་མེད་རྔ་སྒྲའི་དབང་དང་ཛེ་ཏཱ་རིའི་གཞུང་གསུམ་གྱི་ལུང༌།
ཚེ་དཔག་མེད་ལྷ་དགུ་པཎ་ཆེན་ནགས་རིན་ལུགས་ཀྱི་དབང༌། རིགས་ཀྱི་འཁོར་ལོ་སྒྱུར་བ་དཔལ་དོན་ཡོད་ཞགས་པ་ལྷ་ཉེར་ལྔའི་དབང༌། འཕགས་པ་བཅུ་གཅིག་ཞལ་ལྷ་སོ་བདུན་པའི་དབང་ཕྱག་མཚན་ཞེ་གཉིས་ཀྱི་རྗེས་གནང་དང་བཅས་པ།
རྡོ་རྗེའི་རིགས་ལ། རིགས་ཀྱི་བདག་པོ་རྡོ་རྗེ་མི་འཁྲུགས་པ་ལྷ་དགུའི་དབང་ཞུས་ནས་ཛེ་ཏཱ་རིའི་གཞུང་གསུམ་གྱི་ལུང༌།
འཁོར་ལོ་སྒྱུར་བ་ཕྱག་ན་རྡོ་རྗེ་འགྲོ་བཟང་ལུགས་ཀྱི་དབང་དང་རྗེས་གནང༌། སློབ་དཔོན་འགྲོ་བཟང་གིས་མཛད་པའི་སྒྲུབ་ཐབས་སོགས་ཡི་གེ་མང་པོའི་ལུང༌། བྲམ་ཟེ་མ་ཎི་བཛྲ་གྱིས་བཀྲལ་བའི་རྣམ་འཇོམས་མཐིང་ནག་ལྷ་བཅུ་དགུ་པ་དང༌།
བྲམ་ཟེའི་སློབ་དཔོན་པ་བ་རི་པས་བཀྲལ་བའི་རྣམ་འཇོམས་དཀར་པོ་ལྷ་བཅུ་དགུ་པ་གཉིས་ཀྱི་དབང་དང༌། མ་ཎི་བཛྲ་གྱི་ལུགས་ཀྱི་གཙོ་རྐྱང་གི་སྒྲུབ་ཐབས་སོགས་རྒྱ་གཞུང་བཅུ་གཅིག
།རྗེ་པཎྜི་ཏ་པས་མཛད་པའི་སྒྲུབ་ཐབས་དཀྱིལ་ཆོག་གཙོ་རྐྱང་གི་མངོན་རྟོགས་གསུམ་དང༌། ས་བ་རི་བའི་གཞུང་གསུམ་གྱི་ལུང༌། ཕྱག་ན་རྡོ་རྗེ་མདོ་ལུགས་བརྟག་པས་ཆེ་བའི་ལྷ་དགུའི་དབང་དང༌།
ལྷ་ལྔའི་རྗེས་གནང༌། གཟུངས། གཟུངས་ཀྱི་འགྲེལ་པ་ཀླུ་སྒྲུབ་ཀྱིས་མཛད་པ་སོགས་རྒྱ་བོད་ཀྱི་ཡི་གེ་རབ་ཏུ་མང་པོའི་ལུང་རྣམས་ཐོབ། སྤྱོད་པའི་རྒྱུད་ལ་རིགས་གསུམ་དུ་བཞུགས་པའི་ཕྱི་མ་གཉིས་ཀྱི་དབང་ནི་མི་སྣང་ལ།
དེ་བཞིན་གཤེགས་པའི་རིགས་

རྣམ་པར་སྣང་མཛད་མངོན་པར་བྱང་ཆུབ་པ་སྐུ་མི་ཟད་པ་རྒྱན་གྱི་འཁོར་ལོ་སྙིང་རྗེ་ཆེན་པོ་འབྱུང་བ་ལྷ་བརྒྱ་དང་བཅུ་དགུའི་དབང༌། རྟོག་པ་ལས་གསུངས་པའི་འོད་ཟེར་ཅན་ལྷ་ཉེར་ལྔ་དང༌། ལྷ་ལྔའི་དབང༌།
འཇམ་པའི་དབྱངས་ཨ་ར་པ་ཙ་ན་ལྷ་ལྔའི་དབང་རྣམས་ལེགས་པར་ཐོས། རྣལ་འབྱོར་གྱི་རྒྱུད་ལ། རྩ་བའི་རྒྱུད་ཀྱི་དུམ་བུ་དང་པོ་དེ་བཞིན་གཤེགས་པའི་རིགས་དཔལ་རྡོ་རྗེ་དབྱིངས་རྩ་བའི་ལྷ་སོ་བདུན། མགྲོན་ཐབས་སྟོང་དང་བཅས་པའི་དཀྱིལ་འཁོར་ཆེན་པོར་རྩ་བ་དང༌།
འགྲེལ་པ་ལུགས་ཏེ་དབང་གཉིས། དུམ་བུ་གཉིས་པ་རྡོ་རྗེའི་རིགས་ཁམས་གསུམ་རྣམ་རྒྱལ་རྩ་བའི་ལྷ་སོ་བདུན་མགྲོན་ཐབས་སྟོང་དང་བཅས་པའི་དབང༌།
བཤད་པའི་རྒྱུད་ལ་རྡོ་རྗེ་རྩེ་མོ་ལས་གསུངས་པའི་གསང་བ་མཆོད་ཆེན་རིགས་བསྡུས་པའི་དཀྱིལ་འཁོར་ལྷ་སྟོང་དང་ཉིས་བརྒྱ་བདུན་ཅུ་རྩ་གཅིག་གི་དབང༌། ཆ་མཐུན་པའི་རྒྱུད་དཔལ་མཆོག་རིགས་བསྡུས་པ་ལྷ་སུམ་བརྒྱ་སུམ་ཅུ་རྩ་དགུའི་དབང༌།
དཔལ་མཆོག་རྡོ་རྗེ་སེམས་དཔའི་དབང༌། འཕྲོས་པའི་རྒྱུད་ངན་སོང་ཐམས་ཅད་ཡོངས་སུ་སྦྱོང་བ་ཀུན་རིག་རྣམ་པར་སྣང་མཛད་རྩ་བའི་ལྷ་སོ་བདུན། མགྲོན་ཐབས་དྲུག་ཅུ་འཇིག་རྟེན་པ་དང་བཅས་པའི་དབང༌།
ཤཱཀྱ་སེངྒེ་གཙུག་ཏོར་དགུ་པ་ལྷ་སོ་བདུན། ཕྱག་ན་རྡོ་རྗེ་འཆི་བདག་འཇོམས་པ་ལྷ་བཅུ་གསུམ། མི་འཁྲུགས་པ་ཇོ་བོ་རྗེའི་ལུགས་ལྷ་བཅུ་གསུམ་པ། ཡན་ལག་གི་རྒྱུད་མཚན་ཡང་དག་པར་བརྗོད་པ་སློབ་དཔོན་འཇམ་དཔལ་གྲགས་པས་ལེགས་པར་བཀྲལ་བའི་བཅོམ་ལྡན་འདས་ཆོས་ཀྱི་དབྱིངས་གསུང་གི་དབང་ཕྱུག་ནམ་མཁའ་ལྟར་ཡངས་

ཤིང་དྲི་མ་མེད་པ་ལྷ་ཉིས་བརྒྱ་དང་ཉི་ཤུ་རྩ་དགུ། སློབ་དཔོན་སྒེག་པའི་རྡོ་རྗེས་བཀྲལ་བའི་འཇམ་དཔལ་གསང་ལྡན་ལྷ་ལྔ་བཅུ་རྩ་བདུན། སློབ་དཔོན་འཇམ་དཔལ་བཤེས་གཉེན་གྱིས་བཀྲལ་བའི་ནམ་མཁའི་དྲི་མེད་རིགས་བསྡུས་པའི་དཀྱིལ་འཁོར་ཏེ་ཐམས་ཅད་མཁྱེན་པ་བུ་སྟོན་ཆེན་པོའི་ཕྱག་ལེན་ལས་འོངས་པའི་དཀྱིལ་འཁོར་བཅུ་གསུམ་པོ་དེ་དག་གི་རྡུལ་ཚོན་ཁོ་ནར་དབང་བསྐུར་བ་དང༌།
ཀུན་རིག་རྩ་བའི་དཀྱིལ་འཁོར།
ཤཱཀྱ་སེང་གེ་སྐུ། ཚེ་དཔག་མེད་གསུང༌། ཕྱག་ན་རྡོ་རྗེ་ཐུགས། འཁོར་ལོ་སྒྱུར་བ་ཡོན་ཏན། མེ་ལྟར་འབར་བ་འཕྲིན་ལས་ཏེ་འདས་པའི་དཀྱིལ་འཁོར་དྲུག །ཕྱག་ན་རྡོ་རྗེ་ལ་ལྷ་ཆེན་བརྒྱད། ཀླུ་ཆེན་བརྒྱད།
གཟའ་བརྒྱད་རྒྱུ་སྐར་དང་བཅས་པ། འཇིགས་བྱེད་དགུ། རྒྱལ་ཆེན་བཞི། ཕྱོགས་སྐྱོང་བཅུས་བསྐོར་བ་འཇིག་རྟེན་པའི་དཀྱིལ་འཁོར་དྲུག་སྟེ་སྦྱོང་རྒྱུད་དཀྱིལ་འཁོར་བཅུ་གཉིས་སུ་གྲགས་པ་སྣུར་ལུགས་ཀྱི་ཕྱག་ལེན་དང༌།
ཀུན་རིག་རྩ་བའི་དཀྱིལ་འཁོར་དང༌། ཕྱག་ན་རྡོ་རྗེ་འཆི་བདག་འཇོམས་པ་སྟེ་ས་ལུགས་མ་ཡིན་པ་གཉིས་ཏེ། རྣལ་འབྱོར་རྒྱུད་ཀྱི་དབང་དེ་དག་ཐོས་ཤིང་ཁོང་དུ་ཆུད་པར་བྱས་པ་ཡིན་ནོ།
།རྣལ་འབྱོར་ཆེན་པོ་བླ་ན་མེད་པའི་རྒྱུད་ལའང༌། ཐབས། ཤེས་རབ། གཉིས་སུ་མེད་པ་གསུམ་གྱི་དང་པོ་ལའང་རིགས་དྲུག་གམ་གསུམ་དུ་བཞེད་པ་ལས། འདོད་ཆགས་ཆེན་པོའི་ཐབས། རྒྱུད་དཔལ་གསང་བ་འདུས་པ་མི་བསྐྱོད་རྡོ་རྗེ་ལྷ་སོ་གཉིས་ཀྱི་རྡུལ་ཚོན་

གྱི་དཀྱིལ་འཁོར་དུ་དབང་བསྐུར་བ་ཞུས་ནས་ཟབ་པ་ལས་ཀྱང་ཆེས་ཤིན་ཏུ་ཟབ་པ་མར་ལུགས་ཀྱི་རིམ་པ་ལྔ་དམར་ཁྲིད་མྱོང་ཁྲིད་དུ་ཐོབ་ཅིང༌། སློབ་དཔོན་འཕགས་པས་མཛད་པའི་རིམ་ལྔའི་གཞུང༌། སྒྲུབ་ཐབས་མདོར་བྱས།
མདོ་བསྲེ། ཀླུའི་བྱང་ཆུབ་ཀྱི་དཀྱིལ་ཆོག་ཉི་ཤུ་པ། རྣམ་གཞག་རིམ་པ། ཨཱརྱ་དེ་བའི་སྤྱོད་བསྡུས་སྒྲོན་མེ། བདག་བྱིན་རླབས། སེམས་ཀྱི་སྒྲིབ་སྦྱོངས། སྒྲ་གཅན་ཟིན་དཔལ་བཤེས་གཉེན་གྱི་དཀྱིལ་ཆོག་ཟུང་འཇུག་གསལ་བ།
གསེར་སྡིངས་པས་མཛད་པའི་བརྒྱུད་པའི་རྣམ་ཐར་སོགས་ནག་ཁྲིད་ཀྱི་ཡི་གེ་ཉི་ཤུ་རྩ་ལྔ། ཆོས་རྗེ་ཐམས་ཅད་མཁྱེན་པས་མཛད་པའི་དམར་ཁྲིད་ཀྱི་ཁྲིད་ཡིག་བརྒྱུད་འདེབས་གཉིས་དང་བཅས་པ་དང༌།
ལོ་ཆེན་བྱང་རྩེས་མཛད་པའི་ཁྲིད་ཡིག །འདུས་པ་རྩ་བའི་རྒྱུད་འཕགས་ལུགས་ཐུན་མོང་མ་ཡིན་པའི་བཤད་རྒྱུད་བཞི་དང་བཅས་པ་ཐོས་ཤིང་ཁོངས་སུ་ཆུད་ལ། སློབ་དཔོན་ཡེ་ཤེས་ཞབས་ཀྱིས་བཀྲལ་བའི་འདུས་པ་འཇམ་པའི་རྡོ་རྗེ་ལྷ་བཅུ་དགུའི་དཀྱིལ་འཁོར་དུ་བླ་མ་པེནྟ་པའི་དཀྱིལ་ཆོག་དང་མཐུན་པར་ས་ལུགས་ཐུན་མོང་མ་ཡིན་པའི་དབང་དང༌།
བཞི་བརྒྱ་ལྔ་བཅུ་པ་དང་མཐུན་པར་བརྒྱུད་པ་དུ་མ་བཀའ་བབས་འདུས་པའི་དབང་རྒྱས་པར་ཞུས་ནས་སྒྲུབ་ཐབས་ཀུན་བཟང༌།
འཇམ་དཔལ་ཞལ་ལུང༌། གྲོལ་བའི་ཐིག་ལེ། བཞི་བརྒྱ་ལྔ་བཅུ་པ་རྣམས་ཀྱི་ལུང་ཁྲོ་བཅུ་གཉན་ལུགས་ཀྱི་རྗེས་གནང་མན་ངག་དང་བཅས་པའང་ཐོས།
སློབ་དཔོན་ཆེན་པོ་མར་མེ་མཛད་ཀྱིས་བཀྲལ་བའི་འདུས་པ་སྤྱན་རས་གཟིགས་

ལྷ་བཅུ་དགུའི་དབང་རྫོགས་པར་ཐོབ། མི་བསྐྱོད་པའི་བྱང་སེམས་ཀྱི་རིགས་ཕྱག་ན་རྡོ་རྗེ་འཁོར་ལོ་ཆེན་པོ་ལྷ་བཅོ་བརྒྱད་ཀྱི་དབང་བསྐྱེད་རྫོགས་ཀྱི་ཁྲིད་ཛ་བ་རི་པའི་གཞུང་བཅོ་བརྒྱད་སོགས་རྒྱ་བོད་ཀྱི་ཡི་གེ་མང་པོའི་ལུང༌།
པདྨའི་རིགས། དཔལ་བདེ་བ་ཆེན་པོ་རལ་པ་གཅིག་པ་ལྷ་ཉེར་ལྔའི་དཀྱིལ་འཁོར་དུ་དབང་རེ་རེ་ལ་དབང་བཞི་བཞི་སྦྱར་བའི་དབང་རྒྱས་པ། དབང་བསྡུས་པ། ཡེ་ཤེས་འཕོ་བའི་བྱིན་རླབས།
ཡུམ་རལ་གཅིག་མའི་བྱིན་རླབས། རྡོ་རྗེ་སློབ་དཔོན་བདག་པོ་ཆེན་པོའི་དབང་རྣམས་ཞུས་ནས། རྒྱུད་ཀྱི་རྒྱལ་པོ། སྤྱི་འཆིངས་ནང་འཆིངས། སློབ་དཔོན་མི་ཕམ་སྦས་པའི་བཤེས་གཉེན་གྱིས་མཛད་པའི་སྒྲུབ་ཐབས་སོགས་རྒྱ་གཞུང་མང་པོ།
དེ་དག་དོན་འགྲེལ་སོགས་རྗེ་ཁྲོ་ཕུ་བས་མཛད་པའི་མདོ་གཞུང་མང་པོ། འཕགས་པ་ཐུགས་རྗེ་ཆེན་པོས་གནང་བའི་རྫོགས་རིམ་སེམས་ཉིད་ངལ་གསོའི་མྱོང་ཁྲིད། དེའི་རྡོ་རྗེའི་ཚིག་རྐང་རྩ་འགྲེལ་སོགས་ཡི་གེ་མང་པོའི་ལུང༌།
རྡོ་རྗེ་མཁའ་འགྲོ་གཉིས་ཀྱིས་གནང་བའི་རྫོགས་རིམ་ལ། དབང་པོ་རབ་ཚེ་འདིར་འཚང་རྒྱ་བ་གསེར་བཟོ་མཁན་མཁས་པས་གསེར་ལ་རྒྱན་དུ་བཀོད་པ་ལྟ་བུའི་མན་ངག་ལ་རྡོ་རྗེའི་ལམ།
སྦས་པའི་ལམ། གསང་བའི་གསུམ་ཆ་ལག་དང་བཅས་པ། དབང་པོ་འབྲིང་འཆི་ཁར་གྲོལ་བ་ཁྱུང་སྒོང་རྒྱ་ལས་གྲོལ་བ་ལྟ་བུའི་མན་ངག །དབང་པོ་ཐ་མ་བར་དོར་གྲོལ་བ་ཤ་བཙོན་ཁྲི་མོན་ལས་གྲོལ་བ་ལྟ་བུའི་མན་ངག་སོགས་ཡབ་ཀྱི་སྐོར།
ཡུམ་གྱི་སྐོར་ལ། བརྒྱུད་པ་ལོ་རྒྱུས་ཀྱི་གདམས་

ངག་གིས་གང་ཟག་ཡིད་ཆེས་བསྐྱེད་པ་ནས། སྐུ་གསུམ་རང་ཆས་ཀྱི་མན་ངག་གིས་འཁོར་བ་མ་སྟོངས་བར་དུ་འགྲོ་དོན་བྱ་བའི་བར་གྱི་གསེར་ཆོས་བཅོ་ལྔ། བཀའ་སྲུང་གནོད་སྦྱིན་སྤུན་གཉིས་ཀྱི་གདམས་པ་དང་བཅས་པ་དང༌།
ཞེ་སྡང་ཆེན་པོའི་ཐབས་རྒྱུད། དཔལ་གཤིན་རྗེ་གཤེད་དམར་པོ་ལྷ་ལྔའི་བདག་ཉིད་ཅན་གྱི་དབང་བཞི་ཡོངས་སུ་རྫོགས་པ། ཤིན་ཏུ་སྤྲོས་མེད། རྣམ་རྟོག་འོད་གསལ་བདུད་རྩིའི་བྱིན་རླབས་རྣམས་ཞུས་ནས།
ཤིན་ཏུ་སྤྲོས་མེད་ཀྱི་མྱོང་ཁྲིད། རྣལ་འབྱོར་དབང་ཕྱུག་ཆེན་པོའི་སྒྲུབ་ཐབས་ཆེ་ཆུང་སོགས་བསྐྱེད་རྫོགས་ཀྱི་གཞུང་བརྒྱད། ཐེག་ཆེན་ཆོས་རྗེས་མཛད་པའི་གཞུང་བཤད་སོགས་བོད་ཀྱི་ཡི་གེ་མང་པོའི་ལུང༌།
དཔལ་གཤིན་རྗེ་གཤེད་དམར་པོ་ལྷ་བཅུ་གསུམ་པའི་དཀྱིལ་འཁོར་དུ་དབང་བསྐུར་བ་དང༌། རྣལ་འབྱོར་བཞིའི་བྱིན་རླབས། བདུད་རྩིའི་ལྷ་མོ་འོད་འཛིན་མ་དཀར་མོའི་བྱིན་རླབས། འཁྲུལ་འཁོར་གྱི་བྱིན་རླབས།
ཕྱིར་བཟློག་གི་བྱིན་རླབས། འཕོ་བའི་བྱིན་རླབས་རྣམས་ཞུས་ནས་རྣལ་འབྱོར་བཞིའི་ཁྲིད། གྲུབ་ཐོབ་ཀྱི་འཁོར་ལོ་སྒྱུར་བ་དཔལ་འཛིན་གྱིས་མཛད་པའི་རྣལ་འབྱོར་བཞིའི་དེ་ཁོ་ན་ཉིད་ལ་སོགས་པའི་གཞུང་བརྒྱད།
གློ་བོ་ལོ་ཙཱ་བ་ཆེན་པོའི་ཁྲིད་ཡིག་སོགས་བོད་ཀྱི་ཡི་གེ་རབ་ཏུ་མང་པོ་དང༌། ཡང་གཤིན་རྗེ་གཤེད་དམར་པོ་ཆག་ལུགས་ཐུན་མོང་མ་ཡིན་པ་དབང་སྟེགས་སོགས་དང་བཅས་པའི་དབང་བཞི་རྫོགས་པ།
ཆག་ལོ་གསུམ་པའི་ཡི་གེ་མཐའ་དག་དང་བཅས་པའི་ལུང༌། བཅོམ་ལྡན་འདས་གཤིན་རྗེའི་དགྲ་ནག་པོ་ཞང་ལུགས་

ཀྱི་དབང་ཡོངས་སུ་རྫོགས་པ། གཤིན་རྗེ་གཤེད་འབྱུང་བ་གྲུབ་ཆེན་ལཱ་ལི་ཏས་མཛད་པ། དེའི་རྣམ་བཤད་གཤིན་རྗེ་གཤེད་ཀྱི་ཞིང་ཁམས་བཀོད་པ་ལ་འཇུག་པའི་རྒྱན་གྱི་ལུང༌། རྭ་ལུགས་ཀྱི་གཤིན་རྗེ་ཞལ་གསུམ་པ་ལྷ་བཅུ་གསུམ་དང༌།
ཞལ་དྲུག་པ་ལྷ་ཉེར་གཅིག་པའི་དབང༌། དཔལ་རྡོ་རྗེ་འཇིགས་བྱེད་ཆེན་མོ་དྲག་པོ་ཁྲོས་པ་ལྷ་བཅུ་གསུམ་པའི་དབང༌། རོ་ལངས་ཆེན་པོ་བརྒྱད་ཀྱིས་བསྐོར་བ་དང༌། དཔའ་བོ་གཅིག་པ་ཕྱག་མཚན་གྱིས་བསྐོར་བའི་དབང་རྣམས་ཞུས་ནས།
མཁས་རློམ་ཕལ་ཆེ་བས་མ་ཐོས་ཤིང༌། མོས་པ་ཙམ་ཡང་སྐྱེ་བར་དཀའ་བའི་ཟབ་ཆོས་རྭ་ཁྲིད་མཁའ་འགྲོ་སྙན་བརྒྱུད་ཀྱི་ཉམས་ཁྲིད། ཐུན་མོང་དུ་གྲགས་པ་རྡོ་རྗེའི་ཚིག་གི་རྣམ་པར་དབྱེ་བའི་ཁྲིད།
རྣལ་འབྱོར་བཞིའི་རིམ་པའི་ཁྲིད། བསྐྱེད་རྫོགས་ཟུང་འཇུག་གི་ཁྲིད། དེ་དག་གི་རྒྱ་བོད་ཀྱི་ཡི་གེ་རྣམས་ཀྱི་ལུང༌། རྩ་བའི་རྒྱུད་རྟོག་པ་བདུན་པ་ལ་རྭ་ཆེན་ལོ་ཙཱ་བའི་བཞེད་པ་ཇི་ལྟ་བའི་བཤད་བཀའ་དང༌།
སྔགས་བཏུའི་བྱིན་རླབས། རྒྱ་སྟོན་རིན་པོ་ཆེའི་ལུགས་ཀྱི་བཤད་བཀའ། བཤད་རྒྱུད་རྟོག་པ་གསུམ་པའི་བཤད་བཀའ། དངོས་གྲུབ་རྟོག་པ་ཞི་བའི་རྒྱུད།
ལས་མཁན་ཏིའུ་ལོ་པའི་རྟོག་པ་སོགས་རྭ་དཔོན་ཤེས་རབ་རྒྱལ་མཚན་གྱི་དཀར་ཆག་དང་མཐུན་པའི་མན་ངག་གི་ཡི་གེ་རྭ་པོད་དུ་གྲགས་པ། རྒྱ་ལྡོང་རྣམ་པ་གཉིས་དང༌། བོད་ཀྱི་དཔལ་འཛིན་གྱིས་སྦྱར་བའི་མན་ངག་ཡི་གེ་རབ་ཏུ་མང་པོའི་ལུང༌།
དུག་དབང་རྨ་བྱ་རྒྱས་པ་མན་ངག་དང་བཅས་པ། འཆི་བདག་གཤིན་རྗེའི་དབང་ཕྱུག་ཆོས་ཀྱི་རྒྱལ་པོ་ལྷ་བཅུ་གསུམ་པ། དམར་པོ་བསེ་བྱ་བཞིས་

བསྐོར་བ། ཁྲག་མདོག་ཡབ་ཡུམ་རྣམས་ཀྱི་རྗེས་སུ་གནང་བ་མན་ངག་དང་བཅས་པ། རྗེ་བཙུན་ས་སྐྱ་པ་ལས་བརྒྱུད་དེ་འོངས་པའི་རྡོ་རྗེ་འཇིགས་བྱེད་ལྷ་དགུའི་དབང༌། དཔའ་བོ་གཅིག་པའི་རྗེས་གནང༌། རྟོག་པ་བདུན་པའི་བཤད་བཀའ་དང་བཅས་པ།
ཞང་ལོ་ཙཱ་བ་ཤེས་རབ་བླ་མ་ནས་བརྒྱུད་དེ་འོངས་པའི་རྡོ་རྗེ་འཇིགས་བྱེད་ཆེན་མོ་ལྷ་བཞི་བཅུ་རྩ་དགུ་ཞི་ཁྲོ་རྣམ་པར་རོལ་པའི་དབང་དང༌། དེའི་སྒྲུབ་ཐབས། རྣམ་པར་འཕེལ་བ།
སྦས་པའི་སྤྱོད་པ་བསྡུས་པ་རྣམས་གྲུབ་ཆེན་ལཱ་ལི་ཏས་མཛད་པ། སྦས་སྤྱོད་ཀྱི་དོན་བསྡུས་པ། དྲག་པོའི་འཁྲུལ་འཁོར་གྱི་མན་ངག་གི་ལུང༌། སྐྱོ་ལོ་ཙཱ་བ་ལས་བརྒྱུད་དེ་འོངས་པའི་རྡོ་རྗེ་འཇིགས་བྱེད་ཆེན་པོ་ལྷ་བཅུ་བདུན་མའི་དབང་དྲག་པོའི་དབང་བདུན་གྱི་རྗེས་གནང་དང་བཅས་པ།
སྐྱོ་མི་བསྐྱོད་པའི་ཡི་གེའི་སྟེང་ནས་རྟོག་པ་བདུན་པ་གསུམ་དང༌། གཉེན་རིན་ཆེན་བརྟན་གྱི་ཡི་གེའི་སྟེང་ནས་གཏམ་རྒྱུད་ཀྱི་རྟོག་པའི་བཤད་བཀའ།
རྭ་རྩེ་སེམས་འཛིན་གྱི་ཉམས་ཁྲིད་ཡི་གེའི་ལུང་དང་བཅས་པ་རྣམས་ལེགས་པར་ནོས་ཤིང་ཁོང་དུ་ཆུད་པར་བགྱིས་པ་ཡིན་ནོ། །ཤེས་རབ་ཀྱི་རྒྱུད་ལ་རིགས་དྲུག་ཏུ་བཞུགས་པ་ལས།
རིགས་དྲུག་ཆ་མཉམ་དུ་སྟོན་པ། དཔལ་སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་མ་སྒྱུ་མ་བདེ་མཆོག་རིགས་བསྡུས་པ་ལྷ་བརྒྱ་དང་ཉི་ཤུ་རྩ་བདུན་གྱི་དབང༌། ཧེ་རུ་ཀའི་རིགས།
རྒྱུད་དེ་ཉིད་ཀྱི་སྙིང་པོ་དཔལ་ཧེ་རུ་ཀ་ཟླ་གམ་གཅིག་པ་ལྷ་ལྔ་བཅུ་རྩ་བརྒྱད་ཀྱི་དཀྱིལ་འཁོར་དུ་དབང་རྒྱས་བསྡུས། གྲུབ་ཆེན་ཧཱུྃ་ཀཱ་རའི་སྒྲུབ་དཀྱིལ་གྱི་ལུང་དང་བཅས་པ། སློབ་དཔོན་རྡོ་རྗེ་རྣོན་པོས་

བཀྲལ་བའི་མཁའ་འགྲོ་རྒྱུན་གཏོར་ལྷ་དགུའི་དབང་མན་ངག་མཐའ་དག་ལུང་དང་བཅས་པ། སློབ་དཔོན་བརྟུལ་ཞུགས་ཀྱི་སྤྱོད་པ་ནག་པོས་བཀྲལ་བའི་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་ཀྱི་དབང༌། ནག་པོ་རིམ་བཞི་དང༌།
དཔྱིད་ཀྱི་ཐིག་ལེའི་ཉམས་ཁྲིད། སློབ་དཔོན་དེས་མཛད་པའི་བསྐྱེད་རྫོགས་ཀྱི་གཞུང་དྲུག །དེ་དག་གི་ས་བཅད་ཊཱིཀ་སོགས་རྗེ་བཙུན་བརྩེ་བ་ཆེན་པོས་མཛད་པ་སོགས་མན་ངག་འབུམ་དུ་གྲགས་པའི་ལུང༌།
སློབ་དཔོན་ལཱུ་ཧི་པས་བཀྲལ་བའི་སྒོང་སྐྱེས་སྦྱོང་བྱེད་ས་ལུགས་ཀྱི་དབང༌། རྩ་དབུ་མའི་ཉམས་ཁྲིད། བསྡུ་བ་གསུམ་པའི་ཁྲིད། བདེ་མཆོག་དཀར་པོའི་བྱིན་རླབས། དེའི་ཁྲིད། དཔལ་མངོན་པར་རྟོགས་པ་སོགས་ལཱུ་ཧི་པ་སྨད་ལྔའི་ལུང༌།
ཡང་རྟག་པའི་རྡོ་རྗེ་དང་དཱ་རི་ཀ་པ་སོགས་ཀྱི་གཞུང་གི་དོན་བརྒྱུད་པའི་བཀའ་བབས་བདུན་ལྡན་པའི་དབང་རྒྱས་པ། སློབ་དཔོན་དྲིལ་བུ་ཞབས་ཀྱིས་བཀྲལ་བའི་རྡུལ་ཚོན་ལྷ་ལྔ་དང༌།
ཟབ་མོ་ལུས་ཀྱི་དཀྱིལ་འཁོར་གྱི་དབང་དང༌། དྲིལ་བུ་སྐོར་གསུམ་གྱི་ལུང་རིམ་པ་ལྔ་པའི་ཁྲིད། དེའི་བྱིན་རླབས། གྲུབ་ཆེན་ལྭ་བ་པས་བཀྲལ་བའི་སྦྱངས་པའི་ཡོན་ཏན་ལྷ་བཅུ་གསུམ་གྱི་དབང༌།
གྲུབ་ཆེན་ཀཱ་ལ་ཀལྤས་བཀྲལ་བའི་རྡོ་རྗེ་མཁའ་འགྲོ་ལྷ་དྲུག་ཅུ་རྩ་གཉིས་ཀྱི་དབང༌། རྡོ་རྗེ་མཁའ་འགྲོའི་རྒྱུད་འགྲེལ་སློབ་དཔོན་བྷ་བ་བྷ་དྲས་མཛད་པའི་ལུང༌། དཔལ་སྡོམ་པ་འབྱུང་བ་ལྷ་བཅུ་གསུམ་གྱི་དབང༌།
གྲུབ་ཆེན་མཻ་ཏྲི་པས་བཀྲལ་བའི་ལྷ་བཅུ་གསུམ་པའི་དབང༌། གྲུབ་ཆེན་ཏཻ་ལོ་པའི་ལུགས་ཀྱི་ལྷ་

དྲུག་ཅུ་རྩ་གཉིས། ལྷ་བཅུ་གསུམ། ལྷ་ལྔ་རྣམས་ཀྱི་དབང་བཞི་རྫོགས་པ། རྡོ་རྗེ་ཕག་མོ་ལྷ་མོ་བཅོ་ལྔ། ལྷ་བདུན་མ། ལྷ་ལྔ་མ། ལྷན་ཅིག་སྐྱེས་མ་རྣམས་ཀྱི་བྱིན་རླབས། རས་ཆུང་སྙན་བརྒྱུད་དུ་གྲགས་པའི་ཉམས་ཁྲིད།
ནོར་བུ་སྐོར་གསུམ་གྱི་ཡི་གེ་མཐའ་དག་གི་ལུང་སྙན་བརྒྱུད་མགོན་པོའི་རྗེས་གནང་གི་བར་ཡོངས་སུ་རྫོགས་པ། པཎ་ཆེན་ནགས་ཀྱི་རིན་ཆེན་ནས་བརྒྱུད་པའི་སྡོམ་པ་བཅུ་གསུམ་པའི་དབང༌།
རྡོ་རྗེ་ཕག་མོ་ལྷ་བཅུ་གསུམ་མའི་དབང༌། དཔལ་མཁའ་འགྲོ་རྒྱ་མཚོ་འཁོར་ལོ་བཅུ་གཉིས་སུ་མངོན་པར་བརྗོད་པ་ལྷ་སྟོང་དགུ་བརྒྱ་དང་བཅོ་བརྒྱད་པའི་དབང༌། དཔལ་སྡོམ་པ་བོང་ཞལ་ཅན་ལྷ་སོ་བདུན་གྱི་དབང༌།
ཕག་མོ་མངོན་པར་འབྱུང་བའི་རྒྱུད་ལས་གསུངས་པའི་རྡོ་རྗེ་ཕག་མོ་ལྷ་སོ་བདུན། བཅུ་གསུམ། ལྷ་ལྔ་རྣམས་ཀྱི་དབང༌། རྡོ་རྗེ་ཕག་མོ་ཞལ་གཉིས་མ། ནཱ་རོ་མཁའ་སྤྱོད། མཻ་ཏྲི་མཁའ་སྤྱོད་དེ། རྗེ་བཙུན་ས་སྐྱ་པའི་ཐུགས་ཀྱི་ཉིང་ཁུ་མཆོག་བསྒྲུབས་པས་ཐུན་མོང་ཞར་ལ་འབྱུང་བའི་དམར་མོ་སྐོར་གསུམ་གྱི་བྱིན་རླབས།
རྩ་དབུ་མའི་ཉམས་ཁྲིད། མི་དབང་ཆོས་གསུམ་སོགས་རྒྱ་བོད་ཀྱི་ཡི་གེ་རབ་ཏུ་མང་པོའི་ལུང༌།
ཕག་མོ་ཞལ་གཉིས་མ། དབུ་བཅད་མ། དོན་གྲུབ་མ་སྟེ་དཔྱལ་ལུགས་ཀྱི་ཕག་མོ་སྐོར་གསུམ་གྱི་བྱིན་རླབས། སྒོམ་པ་དྲུག་པའི་ཉམས་ཁྲིད། རྒྱ་གཞུང་བདུན། ཐུན་མོང༌། མཆོག །ཁྱད་པར་གྱི་ཞལ་གདམས་སོགས་ཡི་གེ་རབ་ཏུ་མང་པོའི་ལུང༌།
ཕག་མོ་སེར་མོ་རུས་སྦལ་ཞབས་ཀྱི་བྱིན་རླབས། བསྐྱེད་རྫོགས་ཀྱི་ཁྲིད། ཡི་གེའི་ལུང༌།

ཕག་དཀར་ཤེས་རབ་གསལ་བྱེད་ཀྱི་བྱིན་རླབས། དེའི་རྗེས་གནང༌། རྒྱ་བོད་ཀྱི་ཡི་གེ་ཐོར་བུའི་ལུང༌། ཕག་དཀར་པཎ་ཆེན་ལུགས་ཀྱི་བྱིན་རླབས། རས་ཆུང་པའི་ཕག་མོ་ཁམས་གསུམ་མའི་བྱིན་རླབས། ཕག་མོ་སྒར་ལུགས་ཀྱི་བྱིན་རླབས།
རླུང་སེམས་དབྱེར་མེད་ཀྱི་ཉམས་ཁྲིད། ཕག་མོའི་རིན་ཆེན་རྒྱན་འདྲའི་བྱིན་རླབས་དང༌། ས་ར་ཧའི་བདེ་མཆོག་དཀར་པོ་ཡབ་ཡུམ་གོ་ལྡོག་པའི་བྱིན་རླབས། གོ་ཆའི་དཔའ་བོ་དྲུག་དང༌།
དཔའ་མོ་དྲུག་གི་བྱིན་རླབས། བོ་དོང་པ་ལུགས་ཀྱི་བདེ་མཆོག་དཀར་པོ་ཟབ་པ་བཞི་ལྡན་གྱི་བྱིན་རླབས་མན་ངག་དང་བཅས་པ་རྣམས་དང༌། དཔལ་སངས་རྒྱས་ཐོད་པ་ལྷ་ཉེར་ལྔའི་དབང༌། སྒྱུ་འཕྲུལ་ཆེན་མོ་ལྷ་ལྔའི་དབང་རྣམས་ཐོས།
མི་བསྐྱོད་པའི་རིགས་དཔལ་ཕྱག་ན་རྡོ་རྗེ་གཏུམ་པོ་ཆེན་པོ་ལྷ་ཉེར་གཅིག་པའི་དབང༌། རྫོགས་རིམ་གྱི་ཉམས་ཁྲིད། རྒྱུད་ཀྱི་བཤད་བཀའ། མན་ངག་གི་ཡི་གེ་མང་པོའི་ལུང་དང་བཅས་པ།
དཔལ་ཕྱག་ན་རྡོ་རྗེ་གཏུམ་པོ་རས་ཆུང་ལུགས་ལྷ་ཉེར་ལྔའི་དབང༌། ལྷ་ལྔ་པའི་དབང༌། དཔའ་བོ་གཅིག་པའི་རྗེས་སུ་གནང་བ། གསང་བ་བསྟན་པའི་རྒྱུད་སོགས་མན་ངག་ཡི་གེ་མང་པོའི་ལུང༌། དཔལ་ཕྱག་ན་རྡོ་རྗེ་ཨུ་ཙཱརྱ་ལྷ་བཅུ་དགུ་པའི་དབང༌།
དེའི་རྗེས་གནང་ཐུན་མོང་དང་ཐུན་མོང་མ་ཡིན་པ། རྒྱུད་གསུམ་ཆ་ལག་དང་བཅས་པའི་ལུང་རྣམས་ནོས་ཤིང༌། བརྟག་པའི་རིགས་མི་གཡོ་བ་བླ་མེད་ལྷ་བཅུ་གསུམ་པའི་དབང༌།
རྒྱུད་དང༌། གློ་ཆེན་གྱི་སྒྲུབ་དཀྱིལ་གྱི་ལུང༌། པདྨའི་རིགས་ལ་མགོན་པོ་ཚེ་དང་ཡེ་ཤེས་དཔག་ཏུ་མེད་པ་གྲུབ་པའི་རྒྱལ་མོའི་ལུགས་

ལྷ་སོ་བདུན་མའི་དབང་བཞི་ཡོངས་སུ་རྫོགས་པ། དེའི་ཉེར་གྲུབ་ཀྱི་དབང༌། ལྷ་བཅུ་གསུམ་མའི་དབང་བཞི། དེའི་དབང་བསྡུས་པ། ལྷ་གཅིག་བུམ་གཅིག་གི་དབང༌། ཚེ་ཟན་ལ་བརྟེན་པའི་དབང༌། ཚེ་ཁྲིད་ཐུན་མོང་དང་ཐུན་མོང་མ་ཡིན་པའི་ལུང་དང་བཅས་པ།
དཔལ་ཐུགས་རྗེ་ཆེན་པོ་པདྨ་དྲ་བ་ལྷ་ཞེ་དྲུག་གི་དབང་དང༌། རྗེ་མི་ཏྲའི་ལུགས་ཀྱི་གསང་སྒྲུབ་བཅུ་གསུམ་མའི་བྱིན་རླབས། རྟོག་པ་ལས་གསུངས་པའི་ཀུ་རུ་ཀུལླེ་ལྷ་ལྔའི་དབང༌།
རྟོག་པ་ལེའུ་ལྔ་པ་དང༌། དེའི་མན་ངག་གི་ལུང་རྣམས་ཐོས། རྟ་མཆོག་གི་རིགས། དཔལ་རྡོ་རྗེ་གཞོན་ནུ་ལྷ་ལྔ་བཅུ་རྩ་གཅིག་གི་སྟོད་ལས་བྱང་ཆུབ་སྒྲུབ་པའི་དབང༌། རྒྱུད་དང༌།
རྗེ་བཙུན་ས་སྐྱ་པ་ཆེན་པོ་ཡབ་སྲས། རྗེ་བླ་མ་རྣམས་ཀྱིས་མཛད་པའི་ཡི་གེ་རྣམས་ཀྱི་ལུང༌། ཡར་ཕུར་གྱི་རྫོགས་རིམ་ཟབ་མོ་ཨ་ཏི་བསམ་གཏན་གླིང་པའི་ལུགས་ཀྱི་ཉམས་ཁྲིད། དེའི་ཡི་གེ་མཐའ་དག་གི་ལུང༌།
རྗེ་བཙུན་སྒྲོལ་མ་ལྷ་བཅུ་བདུན་མའི་དབང༌། སྒྲོལ་མ་ལུས་དཀྱིལ་ལྷ་ཉེར་ལྔའི་དབང་རྣམས་ཐོབ་བོ། །གཉིས་སུ་མེད་པའི་རྒྱུད་ལ། དཔལ་དུས་ཀྱི་འཁོར་ལོ་རྭ་འབྲོ་རྣམ་པ་གཉིས་ཀའི་ཕྱག་ལེན་ཕྱོགས་གཅིག་ཏུ་བྱས་པ།
ཆོས་རྗེ་ཐམས་ཅད་མཁྱེན་པའི་བཞེད་པའི་དབང་བདུན། གོང་མ། གོང་ཆེན་དང་བཅས་པ་དང༌། འབྲོ་ལུགས་གཙོ་ཆེ་ཞིང༌། རྒྱུད་འགྲེལ་སོར་བཞག་ལས་རྒྱ་གཞུང་གི་རྗེས་སུ་མི་འབྲང་བ་ཀུན་མཁྱེན་ཇོ་ནང་པའི་ལུགས་ཀྱི་འཇིག་རྟེན་དང་འཇིག་རྟེན་ལས་འདས་པའི་དབང་བཅུ་གཅིག
།རྡོ་རྗེ་སློབ་དཔོན་བདག་པོ་ཆེན་པོའི་དབང༌། དཔལ་སྡོམ་པ་ཆེན་པོ་ལྷ་བདུན་ཅུ་རྩ་གཉིས་ཀྱི་དབང༌།

ལས་རྒྱས་པའི་ལྷ། སྣ་ཚོགས་ཡུམ། རྡོ་རྗེ་ཤུགས། ཁྱུང་ཁྲ་རྣམས་ཀྱི་རྗེས་སུ་གནང་བ། བསྡུས་པའི་རྒྱུད་ཀྱི་རྒྱལ་པོ། རྒྱ་ཆེར་འགྲེལ་པ་དྲི་མ་མེད་པའི་འོད་དང་བཅས་པ། ཆོས་རྗེ་བླ་མ་དམ་པས་མཛད་པའི་ཊཱིཀ་ཆེན་གྱི་སྟེང་ནས་བཤད་བཀའ་ཤིན་ཏུ་རྒྱས་པ།
རྡོ་རྗེ་སྙིང་པོའི་འགྲེལ་པ་དང༌། བདེ་མཆོག་བསྟོད་འགྲེལ། དབང་མདོར་བསྟན། རྒྱུད་ཕྱི་མ། བླ་མ་ཡོངས་བཟུངས་ཀྱི་རྒྱུད་རྣམས་དང༌། སྦྱོར་བ་ཡན་ལག་དྲུག་པའི་ཉམས་ཁྲིད་བུ་དོལ་རྗེ་བླ་མའི་ལུགས་ཏེ་གསུམ།
པཎ་ཆེན་ནགས་རིན་ལུགས་དང༌། དེ་དག་དང་འགྲེལ་བའི་རྒྱ་བོད་ཀྱི་ཡི་གེ་རབ་ཏུ་མང་པོ་མཐའ་ཡས་པའི་ལུང༌། གྲུབ་ཆེན་ཨྱོན་པས་རྡོ་རྗེ་རྣལ་འབྱོར་མ་ལས་དངོས་སུ་ནོས་པའི་ཟབ་ལམ་རྡོ་རྗེ་གསུམ་གྱི་བསྙེན་སྒྲུབ་ཀྱི་མྱོང་ཁྲིད།
ཟླ་སེང་བའི་ལུགས་མ་ཚང་བ་མེད་པ་དང༌། བསོད་ནམས་འོད་ཟེར་བའི་གཞུང་བཤད་སོགས་ཡི་གེ་མང་པོའི་ལུང་རྣམས་ཐོས་ཤིང་ཁོངས་སུ་ཆུད་པར་བགྱིས།
དཔལ་ཀྱེ་རྡོ་རྗེའི་ཕྱོགས་ལ་བཀའ་བབས་བཞི་བཞུགས་པ་ལས་ཐོག་མར་རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་ཆོས་སྐྱོང་བིར་ཝཱ་པའི་གསུང་གི་མན་ངག རྗེ་གྷ་ཡ་དྷ་ར་ལས་བརྒྱུད་དེ་འོངས་པ་མན་ངག་ལུགས་སུ་གྲགས་པའི་ཡབ་ཀྱི་རྒྱུད་དང་ལམ་གྱི་དབང་གི་ཆུ་བོ་མ་ནུབ་པ།
ཡུམ་གྱི་རྒྱུའི་དབང༌། བྱིན་རླབས་ཀྱི་བརྒྱུད་པ་མ་ཉམས་པ་རྣམས་ཞུས་ནས། བསྟན་པ་ཡོངས་རྫོགས་ཀྱི་ཉམས་ལེན་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སློབ་བཤད་ཐུན་མོང་མ་ཡིན་པའི་

མྱོང་ཁྲིད་དང༌། ཚོགས་བཤད་ཀྱི་ཁྲིད། བརྡ་དོན་གསལ་བའི་བྱིན་རླབས་མྱོང་ཁྲིད་དང་བཅས་པ། ལམ་སྦས་བཤད་ཀྱི་མྱོང་ཁྲིད། ལམ་ཟབ་མོ་བླ་མའི་རྣལ་འབྱོར་ཕྱི་ནང་གི་བྱིན་རླབས། དེའི་མྱོང་ཁྲིད། ནང་གི་ལམ་ཟབ་ཀྱི་བྱིན་རླབས་ཅུང་མི་འདྲ་བ་ཞིག་བླ་མ་རིན་འབྱུང་དང༌།
ཚར་གསུམ་ཁུག་པའི་བྱིན་རླབས། རྣམ་འཇོམས་བིར་ལུགས་ལྷ་བདུན་ཅུ་རྩ་ལྔའི་བྱིན་རླབས། རྗེ་བཙུན་བིར་ཝཱ་པའི་སྲུང་བ་གཉིས་ཀྱི་བྱིན་རླབས།
བརྡ་ཆིག་བརྒྱུད། སྒྲུབ་པ་ལུང་བྱིན་གྱི་བར་ལམ་ཡོངས་སུ་རྫོགས་པ། བླ་མ་བརྒྱུད་པའི་རྣམ་ཐར། གླེགས་བམ། པོད་ནག་མ། པོ་ཏི་དམར་ཆུང༌། གཞུང་བཤད་སྲས་དོན་མ། དམར་མ་ཟིན་བྲིས་དང་བཅས་པ་སོགས་ཡི་གེ་མང་པོའི་ལུང༌།
རྟེན་འབྲེལ་གྱི་སྲུང་བའི་བྱིན་རླབས་སོགས་ཐོས་ཤིང་ཁོངས་སུ་ཆུད་ལ་ཉམས་སུ་མྱོང་བར་བགྱིས་ཤིང༌། གྲུབ་ཆེན་ཌོམྦྷི་པས་བཀྲལ་བའི་འགྲེལ་པ་ལུགས་སུ་གྲགས་པའི་དབང༌།
ཌོམྦྷི་བའི་བྱིན་རླབས། དག་པ་གསུམ་གྱི་མྱོང་ཁྲིད། གྲུབ་ཆེན་མཚོ་སྐྱེས་ཀྱིས་བཀྲལ་བ་ནས་གླིང་མར་གྲགས་པའི་དབང༌། ནག་པོ་དམ་ཚིག་རྡོ་རྗེས་བཀྲལ་བའི་སྐུ་གསུང་ཐུགས་སྙིང་པོ་ཀྱེ་རྡོ་རྗེ་སྟེ་དཀྱིལ་འཁོར་བཞིའི་དབང༌།
གཙོ་ཆེའི་ཆོས་སྣ་སུམ་ཅུ་རྩ་དགུ་དང༌། ཐེག་ཆེན་ཆོས་ཀྱི་རྒྱལ་པོས་མཛད་པའི་དག་ལྡན་སྙེ་མ་བཀའ་འགྲེལ་དང་བཅས་པ་དང༌། ཤར་ཆེན་ཐམས་ཅད་མཁྱེན་པས་མཛད་པའི་དག་ལྡན་ཁ་སྐོང༌།
སྤྱི་དོན་ལུང་འགྲེལ། ཆོས་རྗེ་རྡོ་རྗེ་འཆང་གིས་མཛད་པའི་གནད་ཀྱི་ཟླ་ཟེར་སོགས་ཡི་གེ་རབ་ཏུ་མང་པོ་ཞིག་ཐོབ་ལ། དཔལ་རྡོ་རྗེ་གུར་རིགས་བསྡུས་པ་

མན་ངག་ལུགས་འགྲེལ་ས་ལུགས་ཀྱི་དབང༌། དཔལ་སཾ་བྷུ་ཊ་རྡོ་རྗེ་དབྱིངས་ཀྱི་དབང༌། དྲག་པོ་གདན་ཅན་ལྷ་བདུན་གྱི་དབང་རྣམས་ཐོས། རྒྱུད་སྡེ་སྤྱིའི་དགོངས་པ་འགྲེལ་པ། པཎ་གྲུབ་དབང་པོ་ཨ་བྷཱ་ཡས་མཛད་པའི་རྡོ་རྗེ་ཕྲེང་བར་གསུངས་པའི་དཀྱིལ་འཁོར་ཞེ་གཉིས་དང༌།
གྲུབ་ཆེན་དརྤཎ་གྱིས་མཛད་པའི་བྱ་བ་བསྡུས་པར་གསུངས་པའི་དཀྱིལ་འཁོར་ཞེ་ལྔ། གྲུབ་ཆེན་མི་ཏྲ་ཡོ་གིས་མཛད་པའི་རྡོ་རྗེ་ཕྲེང་བར་གསུངས་པའི་དཀྱིལ་འཁོར་བརྒྱ་དང་བརྒྱད་རྣམས་ཀྱི་སོ་སོའི་ལུགས་ཀྱི་དབང་ཡོངས་སུ་རྫོགས་པ།
རྒྱ་གཞུང་སོ་སོའི་ལུང་དང་བཅས་པ། རྗེ་བཙུན་བ་རི་ལོ་ཙཱ་བས་སྤྱན་དྲངས་པའི་སྒྲུབ་ཐབས་བརྒྱ་རྩར་གྲགས་པའི་རྗེས་སུ་གནང་བ་བརྒྱད་ཅུ་ཐམ་པ་གཟུངས་དང་སྒྲུབ་ཐབས་སོགས་དགུ་བཅུ་རྩ་དྲུག་གི་ལུང་དང་བཅས་པ།
ཤུད་སྐྱེ་གྲགས་པ་རྒྱལ་མཚན་གྱིས་སྤྱན་དྲངས་པའི་སྒྲུབ་ཐབས་རྒྱ་མཚོར་གྲགས་པའི་རྗེས་གནང་བརྒྱ་དང་བཞི་བཅུ་ཐམ་པ།
སྒྲུབ་ཐབས་ཉིས་བརྒྱ་བཞི་བཅུའི་ལུང་དང་བཅས་པ། རྗེ་བཙུན་ཁྲོ་ཕུ་ལོ་ཙཱ་བས་སྤྱན་དྲངས་པའི་ཐུགས་རྗེ་ཆེན་པོའི་སྒྲུབ་ཐབས་པདྨའི་འཕྲེང་བར་གྲགས་པའི་རྗེས་གནང་བརྒྱ་རྩ་བརྒྱད་ལུང་དང་བཅས་པ།
ཇོ་བོ་ཆེན་པོ་རྗེའི་ཐུགས་དམ་རྗེ་བཙུན་སྒྲོལ་མ་ཕྱག་འཚལ་ཉེར་གཅིག་གི་རྗེས་སུ་གནང་བ་ཉི་ཤུ་རྩ་གཅིག་སྒྲུབ་ཐབས་ཀྱི་ལུང་དང་བཅས་པ། ཙ་མི་ལོ་ཙཱ་བ་སྨོན་གྲུབ་ཤེས་རབ་ཀྱིས་སྤྱན་དྲངས་པའི་གྲུབ་ཆེན་བརྒྱད་ཅུ་རྩ་བཞིའི་བྱིན་རླབས།
སོ་སོའི་རྟོགས་བརྗོད་བརྒྱད་ཅུ་རྩ་བཞིའི་ལུང་དང་བཅས་པ་རྣམས་དང༌། ཟུར་བཀའ་རྗེས་

གནང་ཐོར་བུ་བ། རྗེ་མི་ཏྲ་ཡོ་གའི་བྱིན་རླབས་མན་ངག་དང་བཅས་པ། རྗེ་བཙུན་ས་སྐྱ་པའི་ཁྱད་པར་གྱི་མན་ངག་གསེར་ཆོས་བཅུ་གསུམ་གྱི་ནང་ཚན་ཚེ་དཔག་མེད་སྤྲུལ་སྐུའི་བྱིན་རླབས། ཆག་ལོའི་ལུགས་ཀྱི་ཚེ་དཔག་མེད་དཀར་པོ།
པཎ་ཆེན་ནགས་རིན་ལུགས་ཀྱི་ཚེ་དཔག་མེད་དཀར་པོ། རྗེ་བཙུན་མི་ལའི་ཚེ་དབང་གོང་ཁུག་མ། རས་ཆུང་པའི་ཚེ་སྒྲུབ་ཕྱི་ནང་གསང་གསུམ་གྱི་རྗེས་གནང༌། ཚེ་དཔག་མེད་སྟོད་ལུགས་ལྷ་ཉེར་གཅིག་གི་ཚེ་དབང༌།
བྲམ་ཟེ་སྡོམ་བཟང་ལུགས་ཀྱི་ཐུབ་པ་གཙོ་འཁོར་ལྔ། སྨན་བླ་བདེ་གཤེགས་བརྒྱད། འཇམ་དབྱངས་ཨ་ར་པ་ཙ་ན། འཇམ་དཔལ་ཡེ་ཤེས་ཡོན་ཏན་བཟང་པོ། འཇམ་དཔལ་དཔའ་བོ་གྲུབ་པ། འཇམ་དབྱངས་སྨྲ་བའི་སེང་གེ
།འཇམ་དབྱངས་ཤེས་རབ་འཁོར་ལོ། འཇམ་དཔལ་ནག་པོ། འཇམ་དབྱངས་དཀར་པོ། དབྱངས་ཅན་མ་དཀར་མོ་དབྱངས་ཅན་དམར་མོ། བོ་དོང་པའི་ཐུགས་དམ་ལྷ་ལྔ། ཤེར་ཕྱིན་དཀར་མོ། ཕྱག་ན་རྡོ་རྗེ་འབྱུང་པོ་འདུལ་བྱེད།
ཨུ་ཙ་བྱ་རྒྱུད་ལུགས། ཕྱག་རྡོར་མདོར་བསྡུས། གཏུམ་ཆུང་མེའི་གྲ་གུར་མ། ཕྱག་རྡོར་འགྲོ་བཟང་ཆེ་བར་གྲགས་པའི་ཁྱུང་ལྔ་པ། ཕྱག་ན་རྡོ་རྗེ་གོས་སྔོན་ཅན། རྣམ་འཇོམས་སྔོ་ལྗང༌།
ཆག་ལུགས་ཀྱི་རྣམ་འཇོམས་མཐིང་ནག །སྤྱན་རས་གཟིགས་གཙོ་འཁོར་གསུམ་པ། དགེ་སློང་མ་དཔའ་མོའི་ལུགས་ཀྱི་གཙོ་འཁོར་གསུམ་པ། ཐུགས་རྗེ་ཆེན་པོ་ཡིད་བཞིན་འཁོར་ལོ་ལྷ་བཅུ་དྲུག་པ། བཅུ་གཅིག་ཞལ།
སེང་གེ་སྒྲ། དོན་ཞགས་དཔའ་བོ་གཅིག་པ་གསོ་སྦྱོང་རང་གིས་བླང་བ་དང་བཅས་པ། དོན་ཞགས་ལྷ་ལྔ་པཎ་

ཆེན་ནགས་རིན་ལུགས་ཀྱི་ཁརྶ་པཱ་ཎི་ལྷ་དགུའི་བྱིན་རླབས་ཁྲིད་དང་བཅས་པ། རྟ་མགྲིན་ཇོ་བོ་ལུགས་ཞལ་གསུམ་ཕྱག་དྲུག་པ། ཇོ་བོ་ལུགས་ཞལ་གཅིག་ཕྱག་གཉིས་པ། བྱང་སེམས་ཟླ་རྒྱལ་ནས་བརྒྱུད་པའི་རྟ་མགྲིན་ནག་པོ།
གྲུབ་རྒྱལ་ལུགས་ཀྱི་རྟ་མགྲིན་ནག་པོ། གཙུག་ཏོར་རྣམ་རྒྱལ་ལྷ་དགུ། གཙུག་ཏོར་འབར་བ་ལྷ་གསུམ། སྨེ་བརྩེགས་དུད་ཁ། ཇོ་བོ་ལུགས་ཀྱི་སྨེ་བརྩེགས། མཁས་བཙུན་དགེ་རྟག་པའི་ལུགས་ཀྱི་སྨེ་བརྩེགས།
ཁྲོ་མོ་སྨེ་བརྩེགས། མི་གཡོ་བ་དཀར་པོ། མི་གཡོ་བ་སྔོན་པོ། རི་ཁྲོད་ལོ་མ་ཅན། མྱ་ངན་མེད་པའི་འོད་ཟེར་ཅན། མཁའ་འགྲོ་མ་སེང་གེའི་གདོང་ཅན་ནག་མོ། སེང་གདོང་དམར་མོ། སེང་གདོང་ནག་མོ་ལྷ་ལྔ།
ས་སྐྱ་པའི་གདམས་པ་ཁྱུང་ནག་འབྱུང་པོ་འུར་འདེད། གཉན་སྒྲོལ་ཡན་ལག་དྲུག་པ། སྒྲོལ་མ་དཀར་མོ་ཚེ་སྦྱིན་མ་བརྒྱུད་པའི་བཀའ་བབས་བདུན་ལྡན། སྒྲོལ་དཀར་ཡིད་བཞིན་འཁོར་ལོའི་ཚེ་ཁྲིད་ཟླ་བའི་ཆུ་རྒྱུན་གྱི་རྗེས་གནང་ཐུན་མོང་མ་ཡིན་པ།
དེའི་མྱོང་ཁྲིད། ཡང་སྒྲོལ་དཀར་གྱི་ཚེ་ཁྲིད་ཐུན་མོང་དང་ཐུན་མོང་མ་ཡིན་པ་གཉིས་དང་བཅས་པ། དབང་གི་སྒྲོལ་མ་དམར་མོ་ནོར་རྒྱུན་མ་ལྷ་བཅུ་དགུ།
ཁ་ཆེ་པཎ་ཆེན་གྱི་ཁྱད་པར་གྱི་གདམས་པ་ཛཾ་ནག་ཕྱི་སྒྲུབ་སྦས་པ་བུམ་འཁྱིལ། ནང་སྒྲུབ་ཞལ་གསུམ་ཕྱག་དྲུག་པ་ལྷ་དགུ། ཆག་ལོ་ཙཱ་བའི་ཁྱད་ཆོས་གསང་བ་འདུས་པར་གསུངས་པའི་ཛཾ་སེར་ཞལ་གསུམ་ཕྱག་དྲུག་པ།
རྗེ་གྷ་ཡ་དྷ་ར་ནས་བརྒྱུད་པའི་ཛམ་དམར་སྲོག་སྒྲུབ། པཎ་ཆེན་ལུགས་ཀྱི་ཛམ་དམར། ཛམ་དཀར་འབྲུག་ཞོན་ལྷ་ལྔ་རྣམས་སོ་སོའི་

རྗེས་སུ་གནང་བ། རྒྱ་བོད་ཀྱི་ཡི་གེ་མང་པོའི་ལུང་དང་བཅས་པ་དང༌། རྗེ་བཙུན་ས་སྐྱ་པའི་ཁྱད་པར་གྱི་གདམས་པ་ཐུན་མོང་བསྒྲུབས་པས་མཆོག་ཞར་ལ་འབྱུང་བ། དམར་པོ་སྐོར་གསུམ་དུ་གྲགས་པ་ལ། རྗེ་བཙུན་རིག་བྱེད་མ་ཕྱི་སྒྲུབ་དཔའ་མོ་གཅིག་པའི་རྗེས་གནང་ཐུན་མོང་དང་ཐུན་མོང་མ་ཡིན་པ།
གསང་སྒྲུབ་ལྷ་ལྔའི་བྱིན་རླབས། ཀུ་རུ་ཀུལླེ་དཀར་མོའི་རྗེས་གནང༌། ཁྲོ་བོ་འདོད་པའི་རྒྱལ་པོའི་རྗེས་གནང༌།
དཔལ་ཚོགས་ཀྱི་བདག་པོ་ཁམས་གསུམ་གྱི་འཁོར་ལོ་སྒྱུར་བ་ཆེན་པོའི་ཐུན་མོང་བ་ཐུན་མོང་མ་ཡིན་པ་ཁྱད་པར་གྱི་རྗེས་གནང༌། ཚོགས་བདག་ཆགས་པ་རྡོ་རྗེ་ལྷ་བཞིའི་རྗེས་གནང༌། དེའི་མན་ངག་གི་ཚོགས་རབ་ཏུ་མང་པོའི་ལུང་དང་བཅས་པ་དང༌།
དཔལ་མོ་སྙིང་གི་གསེར་ཐག་ཅན། ལྷ་མོ་ཏི་ནུ། ནོར་རྒྱུན་མ་དམར་མོ་སྟེ་དམར་ཆུང་མ་སྐོར་གསུམ་དུ་གྲགས་པའི་རྗེས་གནང་མན་ངག་དང་བཅས་པ་ཐོས་ལ། དེ་དག་གི་བསྟན་པ་སྲུང་བར་བྱེད་པ།
ཇོ་བོ་རྗེའི་ཐུགས་དམ་མགོན་པོ་གསུམ་སྦགས་མའི་ཕྱི་སྒྲུབ་ཀྱི་རྗེས་གནང་ཐུན་མོང་དང་ཐུན་མོང་མ་ཡིན་པ། གསང་སྒྲུབ་ཀྱི་རྗེས་གནང༌། ལྷ་མོ་རེ་མ་ཏིའི་རྗེས་གནང་ཐུན་མོང་དང་ཐུན་མོང་མ་ཡིན་པ་དང༌།
དཔལ་ནག་པོ་ཆེན་པོ་གུར་གྱི་མགོན་པོ་ལ་རྩ་བའི་བཀའ་བབས་བཞི་བཞུགས་པ་ལས། རྗེ་འབྲོག་མི་ནས་བརྒྱུད་པ་གྲི་གུག་ལྷ་ལྔའི་སིནྡྷུ་རའི་དཀྱིལ་འཁོར་དུ་དབང་བཞི་ཡོངས་སུ་རྫོགས་པ།
དཔའ་བོ་གཅིག་པའི་རྗེས་གནང་དང་བཅས་པ། བ་རི་ལོ་ཙཱ་བ་ནས་བརྒྱུད་པའི་ཕོ་རྐྱང་དཔའ་བོ་གཅིག་པ། མལ་ལོ་ཙཱ་བ་ནས་བརྒྱུད་

པ་ལ། ལྷ་ལྔ། ལྷ་བརྒྱད། ལྷ་བཅུ་གཉིས་མ་རྣམས་ཀྱི་དཀྱིལ་འཁོར་དུ་དབང་བསྐུར་བ་དང༌། ཕོ་རྐྱང༌། ཁྲོ་བོ་བཅུ། ལྕམ་དྲལ། ལྷ་བརྒྱད། ལྷ་བཅུ་གཉིས་མ། ཟངས་གྲི་སྐོར་གསུམ། པུ་ཏྲ་རྣམས་ཀྱི་རྗེས་སུ་གནང་བ།
ཕྱི་ནང་གསང་བའི་མན་ངག་ཇི་སྙེད་པ་དང་བཅས་པ། དཔལ་ནག་པོ་ཆེན་པོ་གྱི་ལྗང་ལུགས་ཀྱི་ལྷ་བཅུ་བདུན་པའི་དབང༌། རྒྱུད་ཀྱི་བཤད་པ་མན་ངག་དུ་མས་བརྒྱན་པ། པཎ་ཆེན་ནགས་རིན་ནས་བརྒྱུད་པའི་གུར་མགོན་ལྷ་ལྔའི་རྗེས་གནང་མན་ངག་དང་བཅས་པ།
དཔལ་དུད་སོལ་ལྷ་མོ་ཕྱི་སྒྲུབ་ཀྱི་རྗེས་གནང་ཐུན་མོང་དང་ཐུན་མོང་མ་ཡིན་པ། གསང་སྒྲུབ་ཀྱི་རྗེས་གནང་ནན་ཆགས་མར་གྲགས་པ། རྒྱུད་གསུམ་མན་ངག་དུ་མ་དང་བཅས་པ།
དཔའ་བོ་སྟོབས་འཕྲོག་དབང་པོ། བསྙེན་སྒྲུབ། ལས་སྦྱོར། སྤོགས་ཆོག །དམ་ཚིག་མགོན་པོ། དཀར་པོ་ཚེ་འཕེལ། སེར་པོ་བསོད་ནམས་རྒྱས་བྱེད། ཁྱུང་ཞལ་ཅན་རྣམས་ཀྱི་རྗེས་སུ་གནང་བ་ཕྱི་ནང་གསང་བའི་མན་ངག་ཟབ་ཅིང་གཉན་པ་ཤིན་ཏུ་མང་པོ།
དཔལ་དུར་ཁྲོད་བདག་པོའི་རྗེས་གནང༌། གསང་བ་སྙིང་གི་འཁོར་ལོའི་རྒྱུད་རྒྱ་བོད་ཀྱི་ཡི་གེ་མང་པོ་དང་བཅས་པ། དཀར་བདུད་ལྕམ་དྲལ་གྱི་རྗེས་གནང་རྒྱུད་དང་མན་ངག་དུུ་མས་མཛེས་པ་དང༌།
དཔལ་ཆོས་སྐྱོང་བའི་རྒྱལ་པོ་ཆེན་པོ་རྣམ་ཐོས་སྲས་ཞི་བ་བདེ་བྱེད་དྲེགས་བྱེད་དང་བཅས་པ་དང༌། ཞི་བ་བདེ་བྱེད། རྣམ་སྲས་སྟོད་ལུགས། ལྗང་སེར་བེ་ཅོན་མ།
དྲག་བྱེད་སེང་ཞོན་མ་ཀླུ་བརྒྱད་ཀྱིས་བསྐོར་བ་མཐིང་ཁ་ཞལ་གསུམ་ཕྱག་དྲུག་པ་ལྷ་བཅོ་ལྔ་པ།

རྣམ་སྲས་སྤྲིན་གསེབ་མ། མགོན་པོ་གར་མཁན་མཆོག་དམར་སྨུག་ཞལ་གསུམ་ཕྱག་བཅོ་བརྒྱད་པ་ལྷ་བརྒྱད་པ། གར་མཁན་མཆོག་ལྗང་གུ་ཞལ་གཅིག་ཕྱག་བཅོ་བརྒྱད་པ། ནང་མ་མོ་ལྟར་སྒྲུབ་པ་རྟ་སྔོན་ཅན་བདུད་མོ་དགུས་བསྐོར་བ།
གསང་བ་གཤིན་རྗེ་ལྟར་སྒྲུབ་པ་མདུང་དམར་ཅན་ལྷ་བཅུ་གསུམ་པ། ཡང་གསང་མདུང་དམར་ཅན་ཕྱག་མཚན་བཞི་པ་ལྷ་བཅུ་གསུམ་པ། ལས་མཁན་དང་བཅས་པའི་མདུང་དམར་ཅན། ཡང་གསང་དྲག་པོ་རབ་ཏུ་ཁྲོས་པ་སྲིན་པོ་བཞི་སྐོར།
དཀར་པོ་ཚེ་འཕེལ་ལྷ་དགུ་རྣམས་ཀྱི་རྗེས་སུ་གནང་བ། གར་མཁན་མཆོག་གི་བརྟག་པ་དང༌། སྣོད་གྲུབ་པའི་རྒྱུད་སོགས་རྒྱུད་མང་པོ། བདེ་བྱེད་ཀྱི་རྟོག་པ་སོགས་རྒྱ་གཞུང་མང་པོ།
མགུལ་ཁུག་སྲོ་མ་ཅན་སོགས་བོད་ཀྱི་ཡི་གེ་རབ་ཏུ་མང་པོའི་ལུང༌། མགོན་པོ་བེད་དམར་ལྷ་གཉིས་པའི་རྗེས་གནང༌། མགོན་པོ་ཞལ་དམར་ཅན་ལྷ་ཉེར་དྲུག་པའི་རྗེས་གནང་མན་ངག་དུ་མ་དང་བཅས་པ། ལྷ་མོ་རྡོ་རྗེ་རབ་བརྟན་མའི་རྗེས་གནང༌།
བཀའ་གཏད། ནེ་རྐྱལ་མར་གྲགས་པའི་ལུང༌། ལྷ་མོ་དམག་ཟོར་རེ་མ་ཏིའི་རྗེས་གནང་ནག་མོ་སྲོག་སྒྲུབ་སོགས་མན་ངག་དུ་མའི་ལུང༌། གནོད་སྦྱིན་བེག་རྩེ་ཅན་གྱི་རྗེས་སུ་གནང་བ་རྒྱུད་གཉིས་ཆ་ལག་དང་བཅས་པའི་ལུང་རྣམས་ཐོབ།
གཞན་ཡང་སློབ་དཔོན་ཆེན་པོ་པདྨ་རྡོ་རྗེས་མཛད་པའི་གསང་བ་གྲུབ་པ་སོགས་གྲུབ་པ་སྡེ་བདུན། བྲམ་ཟེ་ཆེན་པོའི་དོ་ཧ་མཛོད་སོགས་སྙིང་པོ་སྐོར་གསུམ།
ཏོག་རྩེ་བའི་བསམ་མི་ཁྱབ་སོགས་ཕྲ་མོ་སྟེ་ཕྱག་རྒྱ་ཆེན་པོའི་དོན་སྟོན་པའི་གཞུང་དེ་དག་གི་ལུང་དང་རྡོ་རྗེ་ཕག་མོའི་བྱིན་རླབས་

དང༌། ཤཱ་བ་རི་དབང་ཕྱུག་གི་བརྡ་དབང་ཟབ་མོ་ཞུས་ནས། དོ་ཧ་སྐོར་གསུམ་གྱི་བཤད་པ་སྤར་ཕུ་བའི་ལུགས་ཤིན་ཏུ་རྒྱས་པ། ཕྱག་རྒྱ་ཆེན་པོའི་བརྡའི་མན་ངག །རྒྱ་གར་གསང་གཅོད་ཆེ་ཆུང་གི་ཁྲིད་ལུང་དང་བཅས་པ།
ཐུགས་རྗེ་ཆེན་པོ་ལྷ་ལྔའི་དབང་ཞུས་ནས་དམར་ཁྲིད་ཚེམ་བུ་ལུགས། བྱང་ཆུབ་བཟང་པོའི་ལུགས་གཉིས་ཀྱི་ཉམས་ཁྲིད་ལུང་དང་བཅས་པ། ཕག་མོ་དབུ་བཅད་མའི་བྱིན་རླབས། སོ་རིག་པ་གཅེར་མཐོང་གི་ཁྲིད་ལུང་དང་བཅས་པ།
ཞི་བྱེད་ཨུཏྤལ་གསེར་གྱི་འདབ་དྲུག་གི་ཁྲིད། སྙིང་པོ་དོན་གསུམ་གྱི་ཉམས་ཁྲིད་ལུང་དང་བཅས་པ། ཐུགས་རྗེ་ཆེན་པོ་ལྷ་བཅུ་གསུམ་པའི་དབང༌། རྗེ་བཙུན་འཇམ་དབྱངས། ཕྱག་ན་རྡོ་རྗེ།
ཚེ་དཔག་མེད། སྒྲོལ་མ་སྔོ་ལྗང༌། ཛམ་བྷ་ལ་སེར་པོ་སྟེ་ལྔའི་རྗེས་སུ་གནང་བ་ཞུས་ནས་སྐུ་འཇམ་དཔལ་གྱི་ཁྲིད་ཤེས་རབ་བློ་འཕེལ་རྒྱན་གྱི་འཁོར་ལོ་སོགས་མི་ཏྲ་ཁྲིད་དྲུག་ཏུ་གྲགས་པའི་ཉམས་ཁྲིད་ཡི་གེ་མ་ཚང་བ་མེད་པའི་ལུང༌།
བཀའ་སྲུང་བྲག་ལྷ་མགོན་པོའི་རྗེས་གནང་དང་བཅས་པ། ཐུབ་པའི་ལྷ་ཁྲིད། ཐུགས་རྗེ་ཆེན་པོའི་དམར་ཁྲིད། སྒྲོལ་མ་རྗེས་དྲན་ལྔ་པ། མི་གཡོ་བའི་ཆོས་དྲུག་སྟེ་བཀའ་གདམས་ལྷ་བཞིའི་ཁྲིད་ལུང་དང་བཅས་པ།
ཁྲོས་ནག་ལྷ་ལྔའི་དབང་ཞུས་ནས་གཅོད་ཟབ་དོན་ལུགས་ཀྱི་ཉམས་ཁྲིད་ཡི་གེ་མ་ཚང་བ་མེད་པའི་ལུང༌། མ་གཅིག་མཁའ་འགྲོ་སྡེ་ལྔས་བསྐོར་བའི་བྱིན་རླབས་ཞུས་ནས་གཅོད་བཀའ་གསོ་མ་རྒྱལ་ཐང་ལུགས་སུ་གྲགས་པའི་ཉམས་ཁྲིད་ཡི་གེ་མ་ལུས་པའི་ལུང༌།
གཅོད་ཡུལ་མ་ཁྲིད་ཆེན་པོའི་ཉམས་ཁྲིད་ལུང༌།

གཅོད་གདན་ཐོག་གཅིག་མའི་ཉམས་ཁྲིད་དང་ལུང༌། གཏུམ་མོའི་མེ་དབང་ཞུས་ནས་རྒྭ་ལོའི་ལུགས་ཀྱི་གཏུམ་མོ་ཞག་བདུན་མའི་ཁྲིད་དང་ལུང༌། ཕྱག་རྒྱ་ཆེན་པོ་ནོར་བུ་མཐོང་གྲོལ་གྱི་ཁྲིད་མ་བཞི་བུ་བཅུ་བདུན་དང་བཅས་པའི་ལུང༌།
སྤང་ལུང་པའི་སྦ་བཞིའི་ཁྲིད་དང་ཡི་གེའི་ལུང༌། རྗེ་བཙུན་མར་པ་ལོ་ཙཱ་བ་ཆེན་པོའི་ཐུགས་བཅུད་རྩ་རླུང་དྲ་མིག་འཁོར་ལོ། འཕོ་བ་སྤྱི་རྡོལ། བར་དོ་བློ་ཆོད། ཕྱག་རྒྱ་ཆེན་པོའི་ཚིག་བསྡུས་ཏེ་ཤོག་རིལ་བཞི་པར་གྲགས་པ་རྣམས་ཐོས་སོ།
།རྒྱ་བོད་ཐམས་ཅད་དུ་ཉི་ཟླ་ལྟར་གྲགས་པའི་མཁས་གྲུབ་ཆེན་པོ་ཤངས་པ་གདུབ་བུའི་ལུགས་ཀྱི་སྐོར་ཐོབ་པ་ལ། རྒྱུད་སྡེ་ལྔ་རིགས་བསྡུས་པ་ལྷ་བརྒྱད་དང་ཉི་ཤུ་རྩ་གསུམ་གྱི་དཀྱིལ་འཁོར་དུ་སྨིན་བྱེད་ཀྱི་དབང་བཞི་ཡོངས་སུ་རྫོགས་པར་ཞུས་ནས།
བྱིན་རླབས་ཁོག་འབུབས་ཀྱི་བཀའ་གཉིས། གཞུང་ཤིང་གི་བཀའ་བརྒྱད། མཁའ་སྤྱོད་བཀའ་ལྔ།
ཕྱག་ཆེན་བཀའ་ལྔ། འཕོ་བ་བར་དོའི་སྤྱི་བཀའ། བྱིན་རླབས་དངུལ་གདུང་མའི་བཀའ། ཆང་མཆོད་བཀའ་རྒྱ་མའི་བཀའ། གསང་སྒྲུབ་གསུམ་གྱི་བཀའ། སཱུ་ཁ་སིདྡྷིའི་བཀའ། དུག་ལྔ་ལམ་ཁྱེར་གྱི་བཀའ། ལུས་འཆི་མེད་ཀྱི་བཀའ།
ནོར་འཛིན་གྱི་བཀའ། རྟ་མགྲིན་གསང་སྒྲུབ་ཀྱི་བཀའ་རྣམས་གང་འོས་སུ་སྦྱར་བའི་རྩ་བ་ཕྱག་རྒྱ་ཆེན་པོ། སྡོང་པོ་ནེ་གུའི་ཆོས་དྲུག །ཡལ་ག་ལམ་ཁྱེར་རྣམ་གསུམ། འབྲས་བུ་འཆི་མེད་རང་གྲོལ་རྣམས་ཀྱི་ཉམས་ཁྲིད།
ཞལ་གདམས་དུ་མས་མཛེས་པར་བྱས་པ་དང༌། མེ་ཏོག་མཁའ་སྤྱོད་དཀར་དམར། སྣང་བ་རང་སེམས།

སྐུ་གསུམ་ལམ་ཁྱེར་སོགས་ཀྱི་མན་ངག་དུ་མ། སཱུ་ཁ་ཆོས་དྲུག་གི་ཉམས་ཁྲིད། བླ་མ་བརྒྱུད་པའི་རྣམ་ཐར་རྫོགས་པ་སོགས་འཇག་པས་མ་ལུགས་གཉིས་ལས་འོངས་པའི་ཡི་གེ་རབ་ཏུ་མང་པོ་སྟེ་མདོར་ན་བརྒྱུད་པའི་བཀའ་བབས་བདུན་ཙམ་ལས་འོངས་པའི་མན་ངག་ཡོངས་སུ་རྫོགས་པ་དང༌།
བཀའ་སྲུང་མྱུར་མཛད་ཡེ་ཤེས་ཀྱི་མགོན་པོ་ཕྱག་དྲུག་པའི་རྗེས་གནང་བར་ཆད་ཀུན་སེལ། གཏོར་དབང་བར་ཆད་ཀུན་སེལ། བླ་མ་མགོན་པོ་དབྱེར་མེད་དེ།
མགོན་པོ་རྒྱན་ཅན། མཆོག་སྒྲུབ་མགོན་པོ། མགོན་པོ་གུར་གུམ་མདོག་ཅན་ཞལ་བརྒྱད་ཕྱག་བཅུ་དྲུག་པ། མགོན་པོ་མཆིན་ཁ། མགོན་པོ་དམར་པོ་དབང་གི་རྒྱལ་པོ། མགོན་པོ་སེར་པོ། མགོན་པོ་དཀར་པོ་ཡིད་བཞིན་ནོར་བུ།
མགོན་པོ་གཟི་ལྡན། མགོན་པོ་སྣ་ཚོགས་མཁའ་འགྲོ་ལྗང་ནག་ལྷ་ལྔའི་ཚེ་དབང༌། མགོན་སེར་ཚེའི་བདག་པོའི་ཚེ་དབང༌། གྲིབ་སེལ། གནད་དབབ། ལྷ་བཞིའི་དྲིལ་གྲུབ་རྣམས་ཀྱི་རྗེས་སུ་གནང་བ་མན་ངག་གི་ཚོགས་ཅི་རིགས་པ་དང་བཅས་པ་ཐོས།
བཀའ་བརྒྱུད་བསྟན་པའི་མངའ་བདག་རྗེ་འབྲུག་པའི་གདམས་ངག་སྡོང་པོ་གསུམ་བསྒྲིལ་དུ་གྲགས་པ་ལ། རྟོགས་པ་སྒམ་པོ་ལུགས་ལ་བཤད་པ་གཞུང་གི་སྐོར་ལ།
དོ་ཧ། གསེར་ཕྲེང༌། སྐུ་དྲིན་བཅུ་གཅིག་པ་རྣམས་ཀྱི་གཞུང་འགྲེལ་ལྷན་ཐབས་དང་བཅས་པ། གདམས་ངག་ཉམས་ལེན་གྱི་སྐོར་ལ། བསམ་མི་ཁྱབ། བསམ་གཏན་ཐུན་འཇོག །ཐོག་བབས་རྣམས་ཀྱི་མན་ངག །ཉམས་ལེན་བྱིན་རླབས་ཀྱི་སྐོར་ལ།

ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ཉམས་ཁྲིད། བདུད་ལམ་ཁྱེར། རྣལ་འབྱོར་བཞིའི་རིམ་པ། གདམས་ངག་རས་ཆུང་ལུགས་ལས། རོ་སྙོམས་སྒང་འགྲིལ་དང༌། དཀོར་མཛོད་ལེའུ་དྲུག་པའི་ཉམས་ཁྲིད། རྟེན་འབྲེལ་ཁོ་བོ་ལུགས་ལ།
རབས་བདུན་མའི་ཉམས་ཁྲིད། ཚིག་མཆོག་མ་དང༌། ཕྲ་རྒྱས་སོགས་ཡི་གེ་མང་པོའི་ལུང༌། གཞན་ཡང་ཟབ་ཆོས་ནཱ་རོའི་ཆོས་དྲུག་གི་ཉམས་ཁྲིད། འཁོར་ལོ་སྡོམ་པ་བཅུ་གསུམ་མའི་དབང་ཞུས་ནས་བདེ་མཆོག་སྙན་བརྒྱུད་ཀྱི་དབང་བཞིའི་ལམ་ཡོངས་སུ་རྫོགས་པའི་ཉམས་ཁྲིད།
རྡོ་རྗེ་ཕག་མོའི་བྱིན་རླབས། ཐོད་དབང་མེའི་འཁོར་ལོ། ཀ་པཱ་ལ་མཆོད་པའི་རྗེས་གནང༌། མོ་ཁྲིད་ཡོངས་སུ་རྫོགས་པ།
བཀའ་སྲུང་སྐོང་ཁའི་བཀའ་གཏད་ཀྱི་བར་ངེས་པ་ཅན་བདུན་གྱི་སྒོ་ནས་ལམ་ཡོངས་སུ་རྫོགས་པ། བླ་མ་མོས་གུས་ཀྱི་མྱོང་ཁྲིད། ཁྲིད་ཆེན་ཕྱི་མ་བདུན་གྱི་ལུང་ཁྲིད། བཀའ་བརྒྱུད་གསེར་ཕྲེང་དུ་གྲགས་པ་རྡོ་རྗེ་འཆང་ནས།
དབོན་རིན་པོ་ཆེའི་བར་གྱི་བླ་མ་བརྒྱུད་པའི་རྣམ་ཐར་ཡོངས་སུ་རྫོགས་པ། རྗེ་གཙང་པ་རྒྱ་རས་པའི་བཀའ་འབུམ་རྫོགས་པ། སེང་གེ་དགུ་ཚར་གྱི་བཀའ་འབུམ། རྒྱལ་དབང་རྗེ་ཡབ་སྲས་ཀྱི་བཀའ་འབུམ་ཡོངས་སུ་རྫོགས་པ།
ཡང་རྗེ་བཙུན་ཆེན་པོ་འབའ་ར་བ་ནས་བརྒྱུད་པའི་ཆོས། རྒྱལ་བ་ཡང་དགོན་པ་ཆེན་པོའི་ཐུགས་ཀྱི་བཅུད་རི་ཆོས་སྐོར་གསུམ་ལས་ནང་སྒོམ་ཆེན་ལ་དགོས་པའི་སྐོར་གསུམ་ཡོངས་སུ་རྫོགས་པ།
ཆོས་སྒོ་འབྱེད་པ་ཏིང་ངེ་འཛིན་གྱི་དབང་དང་བཅས་པ། བཀའ་བརྒྱུད་བྱིན་རླབས་ཀྱི་དབང་དང༌། ཕག་མོའི་བྱིན་

རླབས་ཞུས་ནས་ཕྱག་ཆེན་ཆོས་དྲུག་གི་ཉམས་ཁྲིད། དེའི་ཡི་གེ་མ་ཚང་བ་མེད་པའི་ལུང༌། ཁྲིད་ཆེན་ཕྱི་མ་བདུན་ཆ་ལག་དང་བཅས་པའི་ལུང༌། སྦས་པ་མིག་འབྱེད་ཀྱི་དབང་དང་བཅས་པ། ཆོས་རྗེ་གཙང་སྨྱོན་པའི་ལུགས་ཀྱི་བདེ་མཆོག་དྲུག་ཅུ་རྩ་གཉིས་མའི་དབང་ཞུས་ནས།
རས་ཆུང་སྙན་རྒྱུད་གསར་མར་གྲགས་པ་ཡོངས་སུ་རྫོགས་པ། རྗེ་མི་ལའི་རྣམ་མགུར་གྱི་ལུང༌། གཞན་ཡང་མཁའ་འགྲོ་གསང་ལམ་ཆེན་མའི་ཁྲིད་དང་ཡི་གེའི་ལུང༌།
རྒྱལ་དབང་གསང་ལམ་སྐོར། ཤཱ་བ་རི་ཕྱི་འགྱུར་གྱི་སྐོར། ཆོས་སྒོ་འབྱེད་པ་གཏོར་མའི་དབང་ཞུས་ནས་སེམས་ཁྲིད་ཡིད་བཞིན་ནོར་བུའི་ཉམས་ཁྲིད། འཕོ་བ་དོན་གྱི་གསལ་འདེབས། གཅོད་ཡུལ་ཡིད་བཞིན་ནོར་བུ་སོགས་ཡི་གེ་མཐའ་དག་གི་ལུང༌།
བཀའ་སྲུང་ཐལ་མོ་བརྡབས་ཆོག་གི་རྗེས་གནང་མན་ངག་དང་བཅས་པ། ཕྱག་རྒྱ་ཆེན་པོ་ཡི་གེ་བཞི་པ། ལྔ་ལྡན། སྐུ་གསུམ་ངོ་སྤྲོད་རྣམས་ཀྱི་ཉམས་ཁྲིད། དྭགས་པོའི་བཀའ་འབུམ་དང༌།
འབྲི་གུང་དགོངས་གཅིག་གི་ལུང༌། དེ་དག་གི་བསྟན་པ་སྲུང་བ་དཔལ་ཡེ་ཤེས་ཀྱི་མགོན་པོ་ཕྱག་བཞི་པའི་རྗེས་སུ་གནང་བ་རྡུལ་ཚོན་གྱི་དཀྱིལ་འཁོར་ལ་བརྟེན་པའི་ཤིན་ཏུ་རྒྱས་པ།
ཚོམ་བུ་ལ་བརྟེན་པའི་འབྲིང་པོ། རོང་གླིང་ལོ་ཙཱ་བའི་ལུགས་ཀྱི་རྗེས་གནང༌། རྒྭ་ལོའི་ལུགས་ཀྱི་རྗེས་གནང༌། གཏོར་དབང་རིན་པོ་ཆེ་ཕྲེང་བ། ཁམས་ཆེན་རྒན་ལས་པའི་ལུགས་ཀྱི་རྗེས་གནང༌། འཁོར་ལོ་ལྔ་མ་དང་བཞི་མའི་ཉམས་ཁྲིད།
ལས་གསང་བའི་རྒྱུད་དང་མན་ངག་ཟབ་བསྡུས་ཅི་རིགས་པ་དང་བཅས་པ།

ཞིང་སྐྱོང་ཀུན་དགའ་གཞོན་ནུ་སྒར་ལུགས་ཀྱི་རྗེས་གནང་དང་བཅས་པ། དཔལ་མགོན་བེར་ནག་ཅན་གྱི་རྗེས་གནང༌། ཏྲག་ཤད་སྤུ་གྲི་གཅིག་ཤུར་གྱི་རྗེས་གནང་ཤོག་དྲིལ་བཅུ་གསུམ་སོགས་མན་ངག་དུ་མའི་ལུང༌། ཇོ་མོ་བཀྲ་ཤིས་ཚེ་རིང་མའི་རྗེས་གནང་མན་ངག་དང་བཅས་པ་རྣམས་ཐོས་ཏེ།
དེ་ལྟར་ན་རེ་ཞིག་གསང་སྔགས་གསར་མའི་ཕྱོགས་ནི་དེ་ཙམ་མོ། །གསང་སྔགས་རྙིང་མ་བཀའ་གཏེར་དུ་གྲགས་པའི་དང་པོ་བཀའ་མའི་ཕྱོགས་ལ།
ན་རག་དོང་སྤྲུགས་དམ་པ་རིགས་བརྒྱའི་རྡུལ་ཚོན་གྱི་དཀྱིལ་འཁོར་ཆེན་པོར་རིམ་གྱིས་ལུགས་ཀྱི་དབང་རྫོགས་པ་ལུང་དང་བཅས་པ། རྗེ་བཻ་རོ་ཙ་ནས་སྤང་མི་ཕམ་མགོན་པོ་ལ་སྙན་བརྒྱུད་དུ་གདམས་ཤིང་མི་རབས་བདུན་གྱི་བར་འཇའ་ལུས་ཀྱི་མིང་ཅན་ཡེ་ཤེས་ཀྱི་སྐུ་མངོན་དུ་མཛད་པ་ཁོ་ན་བྱུང་བའི་ཟབ་ཆོས་རྡོ་རྗེ་ཟམ་པའི་སྐོར་ལ།
ཡང་དག་གྲུབ་པ་ལྷ་བདུན་གྱི་རྡུལ་ཚོན་གྱི་དཀྱིལ་འཁོར་དུ་སྒོམ་ཚུལ་བླ་མའི་བྱིན་རླབས་རྒྱས་འབྲིང་བསྡུས་གསུམ་ཚེ་དབང་དང་བཅས་པ་ཞུས་ནས་རྡོ་རྗེ་ཟམ་པའི་ཉམས་ཁྲིད།
ཡི་གེ་མ་ཚང་བ་མེད་པའི་ལུང༌། བཀའ་སྲུང་འབར་བའི་གདོང་ཅན་མའི་བཀའ་གཏད་དང་བཅས་པ། ཕུར་པ་མན་ངག་དྲུག་པའི་དབང༌།
ལྕམ་མཆོད་གནས་མའི་ལུགས་ཀྱི་ཚེ་དབང༌། གཤིན་རྗེ་འཁོར་ལོ་ནག་པོའི་སྐོར་ལ། རིག་རྒྱལ་ཆེན་པོ་ལྷ་ཞེ་དྲུག་གི་རྡུལ་ཚོན་གྱི་དཀྱིལ་འཁོར་ཆེན་པོར་བམ་ཆེན་གསང་པའི་དབང་བཞི་ཡོངས་སུ་རྫོགས་པ།
དབང་འབྲིང་པོ། བཀྲ་ཤིས་ཚེ་དབང་རྣམས་ཞུས་ནས། སྟོད་དཀར་པོ་བྱང་ཆུབ་ལམ་གྱི་སྒྲོན་མ་དང༌། སྨད་དྲག་པོ་ལས་ཀྱི་འཁོར་ལོ་ནག་པོར་སྒྲུབ་པའི་མན་ངག་ཡོངས་སུ་རྫོགས་པ། འཇམ་དཔལ་

གཤིན་རྗེ་གཤེད་དམར་པོ་ཕྱི་འགྱུར་གྱི་དབང་བསྐུར་བ་མན་ངག་དང་བཅས་པ་སྟེ། གྲུབ་ཆེན་དྷ་ན་ཏ་ལས་གནུབས་ཡོན་ཏན་རྒྱ་མཚོ་ལ་གཏད་པའི་དྲག་སྔགས་གཤིན་རྗེ་གཤེད་དམར་ནག་ཡོངས་སུ་རྫོགས་པ་རྣམས་ཐོས།
གཏེར་མ་ལ། མངའ་བདག་ཁྲི་སྲོང་ལྡེ་བཙན་གྱི་སྐྱེ་བ་བཅུ་དྲུག་པ་མངའ་བདག་མྱང་རལ་པས་སྲིན་མོ་སྦར་རྗེས་ནས་སྤྱན་དྲངས་པའི་བླ་མ་དྲག་པོ་དམར་པོའི་དབང་རྒྱས་པ་སྨིན་ལམ་དབང་གི་རྒྱལ་པོ་སྣང་སྲིད་ལྷ་འདྲེའི་སྲོག་དབང༌།
དབང་རྡོ་རྗེ་སྤྱི་ལུགས། རྩ་བ་དོན་དང་ཡན་ལག་གི་དབང་བཞི་པ། དབང་བསྡུས་པ་ཅུང་མི་འདྲ་བ་གཉིས། བྱིན་རླབས་ལུ་གུ་རྒྱུད་ཀྱི་གཏོར་དབང༌། དབང་དྲག་དཔའ་བོ་ལྷ་གསུམ་གྱི་རྗེས་གནང་རྣམས་ཞུས་ནས།
གཞུང་ཆེན་བདེ་གཤེགས་འདུས་པ། འབྲིང་པོ་དྲག་སྔགས་མེའི་སྤུ་གྲི་བསྡུས་པ་དཔའ་བོ་ལྷ་གསུམ་རྣམས་ཀྱི་མན་ངག་ཇི་སྙེད་པའི་ལུང༌། ལྷོ་བྲག་ཁོ་མཐིང་ནས་སྤྱན་དྲངས་པའི་སྒྲུབ་ཆེན་བཀའ་བརྒྱད་བདེ་གཤེགས་འདུས་པའི་སྒྲུབ་དབང་རྒྱས་པ་དང༌།
དོན་དབང་བསྡུས་པ་ཞུས་ནས། བདེ་བར་གཤེགས་པ་ཐམས་ཅད་འདུས་པའི་རྒྱུད་ལ་སོགས་པ་རྒྱུད་ལུང་ཉི་ཤུ། དབང་གི་མདོ་བྱང་ཆེན་པོ་སོགས་མན་ངག་བསམ་གྱིས་མི་ཁྱབ་པའི་ལུང༌།
བཀའ་སྲུང་ཡེ་ཤེས་མགོན་པོ་ཕྱག་བཞི་པ་ལྷ་བཅུ་གཅིག་གི་བཀའ་གཏད། སྐུ་གསུང་ཐུགས་ཁྲོས་པའི་རྒྱུད་དང༌། སྒྲུབ་ཐབས་སོགས་མན་ངག་དུ་མའི་ལུང༌། ཡེར་པ་སེར་བ་གདོང་ནས་སྤྱན་དྲངས་པའི་པདྨ་དབང་ཆེན་ཡང་གསང་ཁྲོས་པའི་དབང༌།
འཆི་མེད་ཚེའི་རྫོང་ཆུང་གི་དབང༌། རྒྱུད་དང་མན་ངག་དུ་མའི་ལུང༌། བཀའ་སྲུང་གྱིང་ལྔ་གཟའ་གདོང་གི་སྲོག་དབང་མན་ངག་དང་བཅས་པ།

རྟ་མགྲིན་བདེ་གཤེགས་འདུས་པ་ལྷ་ལྔའི་དབང༌། དེའི་ཚེ་དབང་མན་ངག་གི་ཡི་གེ་མང་པོའི་ལུང༌། རྟ་མགྲིན་དྲེགས་པ་ཚར་གཅོད་ལྷ་ཉེར་ལྔའི་དབང༌། རྒྱུད་མན་ངག་དང་བཅས་པའི་ལུང༌། རྟ་མགྲིན་རྩ་བ་ལྷ་བཞིའི་དབང༌།
དེའི་ཚེ་དབང་མན་ངག་གི་ལུང༌། རྟ་མགྲིན་ལྷ་ལྔའི་དབང༌། དེའི་རིགས་གཏད་ཡི་གེའི་ལུང༌། རྟ་མགྲིན་ནཱ་ག་ཀླུ་འདུལ་གྱི་དབང༌། མན་ངག་རབ་ཏུ་མང་པོའི་ལུང༌། རྟ་མགྲིན་ནག་པོ་ལྕགས་ཀྱི་རལ་པ་ཅན་གནོད་སྦྱིན་ནག་པོ་ཆེན་པོའི་རྗེས་གནང་མན་ངག་ཟབ་མོ་དང་བཅས་པ།
ལྷ་ས་ནས་སྤྱན་དྲངས་པའི་ཐུགས་རྗེ་ཆེན་པོ་རྒྱལ་པོ་བཀའ་འབུམ་དུ་གྲགས་པའི་སྐོར་ལ། ཐུགས་རྗེ་ཆེན་པོ་འགྲོ་འདུལ་ལྷ་སྟོང་དང་ཉེར་ལྔའི་དབང་རྒྱས་པ།
ལྷ་ལྔའི་དབང༌། ཚེའི་དབང༌། རིག་པ་རྩལ་ལུང་འབོགས་པའི་དབང༌། སེམས་བསྐྱེད་དང༌། བསྙེན་གནས་ཀྱི་སྡོམ་རྒྱུན་ལུང་རྫོགས་པ་དང་བཅས་པ་རྣམས་ཐོབ། མངའ་བདག་གསུང་གི་སྤྲུལ་པ་གུ་རུ་རིན་པོ་ཆེ་ཆོས་ཀྱི་དབང་ཕྱུག་གིས་གནམ་སྐས་བྲག་ནས་སྤྱན་དྲངས་པའི་བླ་མའི་ཐུགས་སྒྲུབ་གསང་བ་འདུས་པའི་དབང༌།
རྣམ་པ་ཉི་ཤུས་བྱང་ཆུབ་པའི་དབང༌། གཏོར་དབང་གནད་ཀྱི་ཤོག་གཅིག་མ།
བརྒྱད་ཚན་བརྒྱད་སོགས་མན་ངག་རྫོགས་པའི་ལུང༌། ཡང་ཏི་སངས་རྒྱས་མཉམ་སྦྱོར་གྱི་ཉམས་ཁྲིད། རིག་པའི་རྩལ་དབང༌། རྒྱུད་གསུམ། སྟོང་ཐུན་གསུམ། ཁྲིད་ཡིག་གསུམ་ཡོངས་སུ་རྫོགས་པའི་ལུང༌།
ཐུགས་རྗེ་ཆེན་པོ་ཡང་སྙིང་འདུས་པའི་དབང༌། རྒྱུད་དང་མན་ངག་མ་ཚང་བ་མེད་པའི་ལུང༌། ཐུགས་རྗེ་ཆེན་པོ་འཁོར་བ་དོང་སྤྲུགས་ཀྱི་དབང༌། དེའི་གསང་སྒྲུབ་ཀྱི་དབང༌། ཀོལ་བ་དུམ་བུའི་རྒྱུད་མན་ངག་དང་

བཅས་པའི་ལུང༌། སྒྲུབ་ཆེན་བཀའ་བརྒྱད་གསང་བ་ཡོངས་རྫོགས་ཀྱི་དབང་རྒྱས་པ། དྲེགས་པའི་སྲོག་དབང༌། རྡོ་རྗེ་རྒྱལ་པོ་བཀའ་རབ་འབྱམས་ཀྱི་དབང་དང་བཅས་པ། རྒྱུད་དང་དབང་འབུམ་སྒྲུབ་འབུམ་གྱི་ལུང༌།
རྡོ་རྗེ་ཕུར་པ་སྤུ་གྲི་འབར་བའི་དབང༌། རྒྱུད་གཞུང་མན་ངག་དང་བཅས་པ་མ་ཚང་བ་མེད་པ། རླུང་ལས་བྱེད་འཁོར་ལོའི་རྒྱུད་འགྲེལ་པ་མན་ངག་རྗེས་གནང་དང་བཅས་པ། རྗེ་བཙུན་རིག་པའི་རྒྱལ་པོའི་དབང་མན་ངག་དང་བཅས་པ།
ལྷོ་བྲག་གྲོ་བོ་ལུང་ནས་སྤྱན་དྲངས་པའི་ཆོས་དྲུག་སྲས་མཁར་མའི་ཁྲིད། བདག་འཇུག་རྡོ་རྗེ་འཆང་གི་དབང༌། ཤོག་རིལ་བཅོ་ལྔའི་ལུང༌། ཛམ་བྷ་ལ་དམར་པོའི་རྗེས་གནང་མན་ངག་གི་ལུང༌།
བཀའ་སྲུང་མ་ནིང་དྲེགས་པའི་སྲོག་དབང༌། སྤྱི་རྒྱུད་ལས་རྒྱུད་མན་ངག་དུ་མ་དང་བཅས་པ། དྲང་སྲོང་དྲི་མེད་ཀྱི་རྗེས་གནང་མན་ངག་དང་བཅས་པ། བོད་སྐྱོང་བསྟན་མའི་སྲོག་དབང་རྣམས་ནོས། གནུབས་ཆེན་སངས་ཡེའི་ཐུགས་སྲས་གཡས་བན་གྱི་སྐྱེས་མཐའ་དུམ་པའི་རྒྱ་ཞང་ཁྲོམ་གྱི་ཕུང་པོ་རི་བོ་ཆེ་ནས་སྤྱན་དྲངས་པའི་འཇམ་དཔལ་ཚེ་བདག་ནག་པོའི་ཕྱགས་རྒྱ་ཆེན་པོ་ཟིལ་གྱིས་གནོན་པ་ལྷ་ཞེ་དྲུག་གི་རྡུལ་ཚོན་གྱི་དཀྱིལ་འཁོར་དུ་བམ་ཆེན་གསང་བའི་དབང་ཐུན་མོང་དང་ཐུན་མོང་མ་ཡིན་པ།
བཀྲ་ཤིས་ཚེའི་དབང༌། སྡིག་པ་ནག་པོ་སྙིང་ལ་རུ་འཛིངས་པའི་རྒྱུད་དང༌། སྒྲོལ་མ་དྲུག་པ་སོགས་མན་ངག་གི་རིགས་དུ་མའི་ལུང༌།
རྫ་ལྷུད་མོ་ནས་སྤྱན་དྲངས་པའི་འཇམ་དཔལ་འཇོམས་བྱེད་འབར་བ་ལྷ་ཞེ་གཉིས་ཀྱི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ། གཤིན་རྗེ་དཀར་པོ་ལྷ་བཅུ་བདུན་པའི་ཚེའི་དབང་འཆར་ཀ་ནག་པོའི་ཟོར་གྱི་དབང༌།
རྒྱུད་བདུན་ལ་སོགས་པའི་མན་ངག་མ་

ཚང་བ་མེད་པའི་ལུང༌། བཀའ་སྲུང་སྟག་ཞོན་ནག་པོ་ལྷ་བཅུ་གསུམ་པའི་རྗེས་གནང༌། མན་ངག་ཅི་རིགས་པ་དང་བཅས་པ་རྣམས་ཐོབ། བཙུན་པ་ངན་ལམ་རྒྱལ་མཆོག་གི་སྐྱེ་བ་སྤྲུལ་སྐུ་ཚེ་བརྟན་རྒྱལ་མཚན་ཆོས་ཀྱི་བློ་གྲོས་ཀྱིས་མོན་ཆུ་ཕུག་ནས་སྤྱན་དྲངས་པའི་བླ་མ་རྡོ་རྗེ་འཆང་ལྷ་སུམ་ཅུའི་རྡུལ་ཚོན་གྱི་དཀྱིལ་འཁོར་དུ་ཟབ་རྒྱས་ཚེ་དབང་དུ་གྲགས་པའི་དབང་རྒྱས་པ།
རྩ་བ་གསུམ་གྱི་གཏོར་དབང་ཞུས་ནས་སྒྲུབ་སྡེ་ཉི་ཤུ་རྩ་བདུན་ཕལ་ཆེར་རྫོགས་པའི་ལུང༌།
བླ་མ་ཡཀྵ་མེ་སྦལ་དབུ་དགུ་ཕྱག་བཅོ་བརྒྱད་པའི་དབང་ཞུས་ནས་དེའི་མན་ངག་ཡོངས་སུ་རྫོགས་པ། ཨྱོན་ཚེ་དབང་རྩལ་ལྷ་བཅུ་བདུན་གྱི་དབང༌། ཚེ་སྒྲུབ་བདུད་རྩི་འཁྱིལ་བ་ཡོངས་སུ་རྫོགས་པའི་ལུང༌།
སྒྲོལ་མ་ཨུཏྤལ་ཕྲེང་བའི་རྗེས་གནང་མན་ངག་དང༌། སྨེ་བརྩེགས་ཞལ་གསུམ་ཕྱག་དྲུག་པའི་ཁྲུས་དབང་མན་ངག་དང་བཅས་པ་རྣམས་ཐོབ། སྣ་ནམ་རྡོ་རྗེ་བདུད་འཇོམས་ཀྱི་སྤྲུལ་པའི་སྐུ་རིག་འཛིན་ཆེན་པོ་རྒོད་ཀྱི་ལྡེམ་ཕྲུ་ཅན་གྱིས་ཟང་ཟང་ལྷ་བྲག་ནས་སྤྱན་དྲངས་པའི་སྐོར་ལ།
ཉན་ཐོས་ཀྱི་ཐེག་པ་དང་མཐུན་པའི་བསྟན་ཁྲིམས་དུས་ཁྲིམས་ཀྱི་སྡོམ་པ། རྣམ་པར་སྣང་མཛད་ལྷ་སོ་གསུམ་གྱི་དཀྱིལ་འཁོར་དུ་བྱང་ཆུབ་སེམས་དཔའི་སྤྱོད་དབང་རིན་པོ་ཆེ།
རྒྱུད་གསུམ་མན་ངག་དང་བཅས་པ། བླ་མའི་ཕྱི་སྒྲུབ་ཐུགས་རྗེ་ཆེན་པོ་འགྲོ་བ་ཀུན་སྒྲོལ་ལྷ་བཅུ་གཅིག་གི་དབང༌།
ཕྱི་ལྟར་འགྲོ་བ་ཀུན་སྒྲོལ་གྱི་རྒྱུད་ལ་སོགས་པ་རྒྱུད་གསུམ་ཆ་ལག་དང་བཅས་པ། ཡི་གེ་མེད་པའི་སྙན་རྒྱུད་ཀྱི་མྱོང་ཁྲིད། ནང་སྒྲུབ་རྗེ་བཙུན་ཆེན་པོ་རྡོ་རྗེ་དྲག་པོ་རྩལ་ལྷ་ལྔ་བཅུ་རྩ་དྲུག་གི་རྡུལ་ཚོན་གྱི་དཀྱིལ་འཁོར་ཆེན་པོ་དབང་བཞི་ཡོངས་

སུ་རྫོགས་པའི་དབང་རྒྱས་པ། བུམ་དབང་རྒྱས་པ་སྨིན་གྲོལ་རྒྱ་མཚོ། དབང་འབྲིང་པོ། ཀ་དག་ལྷུན་གྲུབ་རིག་པའི་རྩལ་དབང༌། བྱིན་རླབས་ཐུགས་རྗེའི་དབང་ལྔ། བླ་མ་ཡུམ་ཅན་གྱི་གཏོར་དབང༌། རྒྱལ་ཐབས་སྤྱི་བླུགས་ཀྱི་དབང༌།
ཐེམས་ཅན་དང་ཐེམས་མེད་ཀྱི་མན་ངག་ཇི་སྙེད་པའི་ལུང་ཡང་ཏིག་གཅེས་པའི་སྒྲོན་མེའི་མྱོང་ཁྲིད། གསང་སྒྲུབ་བླ་མ་ཞི་བ་རིག་འཛིན་གདུང་སྒྲུབ་ཀྱི་རྩ་དབང་རྣམ་པ་ཉི་ཤུས་བྱང་ཆུབ་པ།
སྒྲུབ་དབང་རབ་འབྱམས་བཀའི་དབང༌། གཏོར་དབང་ཐོབ་ཆོག་བློ་བདེ། ཐུགས་སྒྲུབ་རིན་ཆེན་འབར་བའི་རྒྱུད་ཕྱི་ནང་གསང་བའི་སྒྲུབ་ཐབས་སོགས་མན་ངག་དུ་མ། སྒྲུབ་ཆེན་བཀའ་བརྒྱད། དྲག་པོ་རང་བྱུང་རང་ཤར་ཆེན་པོའི་རྩ་བའི་དབང༌།
སྒྲུབ་དབང་རྒྱས་པ་ཐུན་མོང་དང་ཐུན་མོང་མ་ཡིན་པ། སྒྲུབ་ཕྲན། ཚེ་ལྷ། ནོར་ལྷ། ཁྱུང་ཆེན། ཐོད་པ་བརྟག་པ། བཀའ་སྲུང་ཡོངས་རྫོགས་རྣམས་ཀྱི་དབང་རྣམས་ཞུས།
རྒྱུད་བཞི། བསྐྱེད་རྫོགས་ཀྱི་མན་ངག་རབ་ཏུ་མང་པོའི་ལུང༌། ཁྲིད་གཞུང་ཡེ་ཤེས་ཟང་ཐལ་དང༌། རིམ་ལྔའི་མྱོང་ཁྲིད། རང་བཞིན་རྫོགས་པ་ཆེན་པོ་ཀུན་ཏུ་བཟང་པོའི་དགོངས་པ་ཟང་ཐལ་དུ་བསྟན་པའི་སྐོར་ལ།
སྨིན་བྱེད་རྒྱལ་བ་ཞི་ཁྲོའི་རྡུལ་ཚོན་གྱི་དཀྱིལ་འཁོར་དུ་བུམ་པའི་དབང༌། རྟ་ཕག་ཡབ་ཡུམ་གྱི་དཀྱིལ་འཁོར་དུ་དབང་གོང་མ་གསུམ། ཡེ་ཤེས་སྤྱི་བླུགས་ཀྱི་དབང༌། ངེས་དོན་ལྟ་བའི་དབང༌།
རྟགས་གྲོལ་གྱི་དབང་རྣམས་ཞུས་ནས། དགོངས་པ་ཟང་ཐལ་གྱི་ཉམས་ཁྲིད། བླ་མ་བརྒྱུད་པའི་རྣམ་ཐར་རྫོགས་པ། རྒྱུད་ཉི་ཤུ་རྩ་ལྔ་མན་ངག་མང་པོས་བརྒྱན་པ་དང༌། པཎ་ཆེན་བི་མཱ་ལའི་ལུགས་

ཀྱི་ཞི་ཁྲོའི་དབང་བཞི། སྙིང་པོ་ཐུགས་ཀྱི་དབང༌། རིག་པ་རྩལ་དབང༌། ཡེ་ཤེས་སྤྱི་བླུགས། རྒྱལ་ཐབས་སྤྱི་བླུགས་རྣམས་ནས། ཁྲིད་ཡིག་གཟེར་བུ་གསུམ་པའི་ཉམས་ཁྲིད། བི་མཱ་ལའི་འགྲེལ་ཏིག་ཆེན་མོ།
ལོ་ཆེན་བེ་རོ་ཙ་ནའི་སྙན་བརྒྱུད་གསུམ་ཐུགས་རྒྱུད་སོགས་སློབ་དཔོན་གསུམ་གྱི་ཐུགས་བཅུད་ཀྱི་མན་ངག་ཐམས་ཅད་རྫོགས་པའི་མཐར་གཏད་རྒྱ་དང་པོ་རྒྱལ་ཚབ་སྤྱི་བླུགས་ཀྱི་དབང༌། གཏད་རྒྱ་བར་པ་བཀའ་སྲུང་ཨེ་ཀ་ཛ་ཏིའི་བཀའ་གཏད།
རྒྱུད་སྒྲུབ་ཐབས་མན་ངག་དང་བཅས་པ། གཏད་རྒྱ་གསུམ་པ་རིག་འཛིན་ཉི་འོད་འབར་གྱི་དབང་སྒྲུབ་ཐབས་དང་བཅས་པ་རྫོགས་པ་ཆེན་པོ་རང་བྱུང་རང་ཤར་གྱི་ཉམས་ཁྲིད། སྙིང་པོ་སྤྱོད་བསྡུས་རིག་པའི་དབང༌།
རྒྱུད་གཉིས་མན་ངག་དང་བཅས་པའི་ལུང༌། ཡུམ་རྡོ་རྗེ་ཕག་མོའི་བྱིན་རླབས། བརྟུལ་ཞུགས་གསང་བ་རྨད་བྱུང་གི་ཉམས་ཁྲིད་མན་ངག་དང་བཅས་པ། ཚེ་དཔག་མེད་ཀྱི་སྐོར་ལ།
ཕྱི་སྒྲུབ་སྨན་གྱི་བཅུད་ལེན་ཚེ་དཔག་མེད་རིགས་ལྔ་རྟ་མགྲིན་དང་བཅས་པ། ནང་སྒྲུབ་ལོངས་སྤྱོད་རྫོགས་སྐུ་ལྷ་ཉེར་གཅིག གསང་བ་རླུང་དུ་སྒྲུབ་པ་ལྕགས་ཀྱི་སྡོང་པོ། ཡང་གསང་མི་ཤིགས་པ་ཐིག་ལེར་སྒྲུབ་པ་ཚེ་དཔག་མེད་དཀར་པོ་ལྷ་བཅུ་གསུམ་པ་རྣམས་ཀྱི་དབང་རེ་རེ།
ཡང་གསང་ཚེའི་སྙན་བརྒྱུད་འཆི་མེད་འོད་ཀྱི་སྣང་བའི་ཉམས་ཁྲིད། འཆི་བདག་ཟློག་བྱེད་སྟོབས་ཆེན་གྱད་ཀྱི་འཁོར་ལོ་མན་ངག་མ་ཚང་བ་མེད་པའི་ལུང༌།
དཔལ་རྡོ་རྗེ་གཞོན་ནུ་ཆེ་མཆོག་དབུ་དགུ་ཕྱག་བཅོ་བརྒྱད་པའི་དབང༌། སྟོད་དཀར་པོ་ལམ་གྱི་སྒྲོན་མ། སྨད་ནག་པོ་དུག་གི་འཁོར་ལོ། བར་བཀའ་ནན་ལྕགས་ཀྱི་བེར་ཀའི་མན་ངག་

ཇི་སྙེད་པའི་ལུང༌། རྡོ་རྗེ་ཕུར་པ་ཡང་གསང་སྤུ་གྲི་འབར་བའི་དབང༌། རྒྱུད་དང་མན་ངག་རྫོགས་པའི་ལུང༌། རྡོ་རྗེ་གཞོན་ནུ་དྲིལ་སྒྲུབ་ཀྱི་མན་ངག །བཀའ་སྲུང་སྟག་ཞོན་ནག་པོའི་རྗེས་གནང༌། རྒྱུད་དང་སྒྲུབ་ཐབས་མན་ངག་དང་བཅས་པ།
དུག་དབང་ཤིན་ཏུ་ཟབ་པ། ལྷ་ཆེན་སྟོབས་འདུལ་ནག་པོ་དང༌། བསོད་ནམས་དཔལ་འབྱོར་གྱི་རྗེས་སུ་གནང་བ། ཕྱི་ནང་གི་མན་ངག་བརྒྱ་རྩ་བརྒྱད། དམ་ཅན་རྡོ་རྗེ་ལེགས་པ་རྒྱལ་བློན་ལྔ་པའི་རྗེས་གནང༌།
གྱིན་སྲོག་གི་སྤུ་གྲི་རྒྱུད་མན་ངག་དང་བཅས་པ། གཏེར་སྲུང་སོ་སོའི་བཀའ་གཏད་མཆོད་འཕྲེང་དང་བཅས་པ་སྟེ་མདོར་ན་གཏེར་ཁ་འདིའི་གདམས་པ་ཕལ་ཆེར་རྫོགས་པར་ཐོས་ཤིང་ཁོངས་སུ་ཆུད་ལ་ཉམས་སུ་མྱོང་བ་ཡིན་ནོ།
།གནུབས་ཆེན་ནམ་མཁའི་སྙིང་པོའི་སྤྲུལ་སྐུ་བྱ་མང་པོ་བ་དཔལ་ལྡན་རྒྱལ་མཚན་གྱིས་ལྷ་མཚོ་ནས་སྤྱན་དྲངས་པའི་ཕྱག་རྡོར་གསང་སྒྲུབ་ལྷ་བཅུ་གཅིག་གི་རྗེས་གནང་མན་ངག་དང་བཅས་པ་དང༌།
ལོ་ཙཱ་བ་ཆེན་པོ་བཻ་རོ་ཙ་ནའི་སྤྲུལ་སྐུ་རྡོ་རྗེ་གླིང་པས་སྤ་གྲོ་སྟག་ཚང་ནས་སྤྱན་དྲངས་པའི་གུ་རུ་དྲག་དམར་ལྷ་ལྔའི་དབང༌། ཐེམས་བྱང་ལོ་རྒྱུས་སོགས་མན་ངག་མ་ཚང་བ་མེད་པ།
མེ་ཚོར་ནས་སྤྱན་དྲངས་པའི་རྡོར་སེམས་སྙིང་ཏིག་གི་དབང༌། དེའི་མྱོང་ཁྲིད། རྒྱུད་དང་མན་ངག་རྫོགས་པ་བཀའ་སྲུང་དང་བཅས་པ། ཨུམ་སྟེང་མཚོ་ནས་སྤྱན་དྲངས་པའི་ཐུགས་རྗེ་ཆེན་པོ་རྒྱལ་བ་རྒྱ་མཚོ་ལྷ་དྲུག་གི་དབང་བཞི།
གཏོར་དབང༌། ཚེ་དབང༌། ཐུགས་ཁྲིད་ཀྱི་སྨྱོང་ཁྲིད། ཡི་གེ་མ་ཚང་བ་མེད་པའི་ལུང༌། གནམ་ཐང་བླང་བྲག་ནས་སྤྱན་དྲངས་པའི་ཐུགས་རྗེ་ཆེན་པོ་ངན་སོང་

ཀུན་སྐྱོབ་ལྷ་བརྒྱ་རྩ་བརྒྱད་ཀྱི་དབང་བཞི། ཀ་དག་རིག་པའི་རྩལ་དབང༌། ཐོད་རྒལ་གྱི་དབང༌། གཏོར་དབང༌། ཡི་གེ་མ་ལུས་པའི་ལུང༌། གཞན་སྟོན་བཀའ་གཏད་ཀྱི་དབང་དང་བཅས་པ། རྣམ་སྲས་དམར་པོ་ལྷ་ལྔའི་རྗེས་གནང་མན་ངག་དང་བཅས་པ་དང༌།
དེ་ཉིད་ཀྱི་སྐྱེ་བ་ཀུན་སྐྱོང་གླིང་པས་སྤྱན་དྲངས་པའི་བླ་མ་དྲག་པོའི་དབང་མན་ངག་དང་བཅས་པ་ཐོབ་ལ། ཆོས་རྒྱལ་རིན་ཆེན་གླིང་པས་འབྲི་ལྡང་ཀོ་རོ་བྲག་ནས་སྤྱན་དྲངས་པའི་གུ་རུ་དྲག་དམར་ལྷ་ལྔའི་དབང༌།
རྩ་བ། སྡོང་པོ། ཡལ་གའི་མན་ངག་རྫོགས་པའི་ལུང༌། ཚེ་སྒྲུབ་བདུད་རྩི་འཁྱིལ་བའི་དབང༌། ནཱ་ག་རཀྴའི་རྗེས་གནང་མན་ངག་དུ་མ་དང་བཅས་པ། ཞིང་སྐྱོང་སེང་གེའི་གདོང་ཅན་གྱི་རྗེས་གནང་མན་ངག་དང་བཅས་པ་དང༌།
ལྷ་ལྕམ་པདྨ་གསལ་གྱི་སྐྱེ་བ་སྤྲུལ་སྐུ་ཚུལ་ཁྲིམས་རྡོ་རྗེས་དང་ལུང་ཕྲ་མོ་བྲག་ནས་སྤྱན་དྲངས་པའི་ཟབ་ཆོས་མཁའ་འགྲོ་སྙིང་ཏིག་གི་ཉམས་ཁྲིད།
སྨིན་བྱེད་རྒྱལ་བ་རིགས་ལྔའི་དབང་བཞི། ཁྱད་པར་དབང་ལྔ། ཡི་གེ་མཐའ་དག་གི་ལུང༌། དཔལ་ཕྱག་ན་རྡོ་རྗེ་དྲེགས་པ་ཀུན་འདུལ་ལྷ་ཉི་ཤུའི་དབང༌། རྒྱུད་དང༌། ཕྱི་ནང་གསང་བའི་མན་ངག་དུ་མའི་ལུང༌།
མཁའ་འགྲོ་ཡིད་བཞིན་ནོར་བུའི་དབང་མན་ངག་དང་བཅས་པ། བཀའ་སྲུང་གཟའ་བདུད་ཆེན་པོའི་དབང་མན་ངག་དང་བཅས་པ། ཞིང་སྐྱོང་ག་ཡ་དྷ་རའི་སྲོག་དབང༌། རྒྱུད་དང་མན་ངག་མ་ཚང་བ་མེད་པའི་ལུང༌། དེ་ཉིད་ཀྱི་སྐྱེ་བ་མཁས་པ་ཆེན་པོ་ཀློང་ཆེན་རབ་འབྱམས་ཀྱིས་མཛད་པའི་མཁའ་འགྲོའི་ཡང་ཏིག་གི་དབང་དྲུག་ཤོག་སེར།
ཤོག་འདྲ་ཤོག་སྐྱའི་སྐོར་ཤིན་ཏུ་ཚང་བ་དང༌། བླ་མ་ཡང་ཏིག་ཡིད་བཞིན་ནོར་བུའི་མྱོང་ཁྲིད།
སྤྲོས་བཅས། སྤྲོས་མེད། ཤིན་ཏུ་སྤྲོས་མེད། རབ་ཏུ་སྤྲོས་མེད་ཀྱི་དབང༌། ཡི་གེ་མ་ཚང་བ་མེད་པའི་ལུང༌། བཀའ་སྲུང་ཨེ་ཀ་

ཛ་ཊིའི་རྗེས་གནང་རྣམས་ཐོབ། རྒྱལ་སྲས་སད་ན་ལེགས་ཀྱི་སྐྱེ་བ་སྤྲུལ་སྐུ་སངས་རྒྱས་གླིང་པས་སྤུ་རི་ཕུག་མོ་ཆེ་ནས་སྤྱན་དྲངས་པའི་བླ་མ་དགོངས་པ་འདུས་པའི་སྐོར་ལ། པདྨ་བཛྲ་རྩལ་ལྷ་ཉིས་བརྒྱ་དོན་བདུན་གྱི་དཀྱིལ་འཁོར་དུ་དོན་དབང་བསྡུས་པ་བདུད་རྩིའི་ཐིག་པ།
གཏོར་མ་བརྡ་དབང༌། པོ་ཏི་ལུང་དབང་རྣམས་ཞུས་ནས། གཏེར་འབྱུང་ལོ་རྒྱུས། སྤྱི་རྒྱུད་པད་སྡོང་བརྩེགས་པ་སོགས་སྐྱེད་རིམ་གྱི་སྐོར་ཕལ་ཆེར་རྫོགས་པ།
རྫོགས་རིམ་རྫོགས་ཆེན་སྙིང་པོ་གསེར་གྱི་ཡང་ཞུན་ཡོངས་སུ་རྫོགས་པ། རྟ་ཕག་མཁའ་འགྲོ་རྒྱ་མཚོའི་དབང༌། མཁའ་འགྲོའི་སྒྲུབ་སྐོར་མ་ཚང་བ་མེད་པ། ཚེ་སྒྲུབ་བདུད་རྩི་སྙིང་པོའི་ཡང་ཞུན་གྱི་དབང༌།
བློ་འཕེལ་ཤེས་རབ་རལ་གྲིའི་རྗེས་གནང༌། བཀའ་སྲུང་རྟ་ནག་དྲེགས་པ་བརྒྱད་སྐོར་གྱི་སྲོག་དབང་རྩ་བ་ཡན་ལག་གི་མན་ངག་མ་ཚང་བ་མེད་པ། གཤིན་རྗེ་སྦ་དོང་ནས་སྤྱན་དྲངས་པའི་འཇམ་དཔལ་དཀར་པོ་ཞི་བ་བློའི་མུན་སེལ་ལྷ་ལྔའི་རྗེས་གནང༌།
དམར་པོ་ལོངས་སྤྱོད་ཚེ་འཕེལ་ལྷ་དགུའི་ཚེ་དབང༌། ནག་པོ་བསྲུང་བཟློག་ཐུགས་ཀྱི་ཚལ་པ་ལྷ་ལྔའི་དབང༌། རྒྱུད་དང་མན་ངག་མ་ལུས་པའི་ལུང༌།
ཙ་རི་སྒོ་སྲུང་རྟ་མགྲིན་མགུལ་ནས་སྤྱན་དྲངས་པའི་རྟ་ནག་དྲེགས་པ་ལྷ་གསུམ་གྱི་རྗེས་གནང་དང་མན་ངག་གི་ལུང༌། དགྱེར་བྱེ་མ་དཀར་པོ་ནས་སྤྱན་དྲངས་པའི་ཚེ་སྒྲུབ་ཉི་ཟླ་ཁ་སྦྱོར་གྱི་དབང་མན་ངག་དང་བཅས་པ་ནོས།
ལྕོག་རོ་ཀླུའི་རྒྱལ་མཚན་གྱི་སྐྱེ་བ་ཀརྨ་གླིང་པས་སྒམ་པོ་བརྡར་གྱི་རི་ནས་སྤྱན་དྲངས་པའི་ཟབ་ཆོས་ཞི་ཁྲོ་དགོངས་པ་རང་གྲོལ་གྱི་དབང་འགྲོ་དྲུག་རང་གྲོལ་དང༌། དབང་བཞི་ཚར་ཚད་རང་གྲོལ་དེའི་ཉམས་ཁྲིད།
བར་དོ་དྲུག་གི་ཁྲིད་ཡིག་སོགས་ཡི་གེ་ཇི་

སྙེད་པའི་ལུང༌། ལང་འགྲོ་ལོ་ཙཱ་བ་ཆེན་པོའི་སྐྱེ་མཐའ་སྤྲུལ་སྐུ་རཏྣ་གླིང་པས་བྲག་དམར་རི་མོ་ཅན་ནས་སྤྱན་དྲངས་པའི་གྷུ་རུའི་ཐུགས་སྒྲུབ་ཡང་སྙིང་འདུས་པའི་དབང་བཞི་ཡོངས་སུ་རྫོགས་པ། གཏོར་དབང་ཡིད་བཞིན་ནོར་བུ།
གདམས་གཏད་ཀྱི་དབང༌། གསང་ཁྲིད་རིམ་ལྔའི་ཉམས་ཁྲིད། སྒྲུབ་པ་སྒྲུབ་ཆེན། ཁ་སྐོང་དང་བཅས་པའི་ཡི་གེ་མ་ཚང་བ་མེད་པའི་ལུང༌། ལྷོ་བྲག་མཁར་ཆུ་གསང་ཕུག་ནས་སྤྱན་དྲངས་པའི་གྷུ་རུ་དྲག་པོ་དམར་པོའི་དབང་རྒྱས་པ་དྲེགས་པའི་སྲོག་ཐིག་དམར་ནག
།དབང་གོང་མ་འབྲིང་པོའི་དོན་དབང་ནོར་བུ་ལུགས། བསྡུས་པ་གཏོར་དབང་བྱིན་རླབས་སྤྲིན་ཕུང༌། ཐུགས་ཁྲིད་ཀྱི་ཉམས་ཁྲིད་མན་ངག་ཡོངས་སུ་རྫོགས་པའི་ལུང༌།
ཚེ་སྒྲུབ་རྡོ་རྗེ་ཕྲེང་བའི་དབང་རྒྱས་པ་དང༌། ཚེ་དབང་གཡང་ཞག་འཁྱིལ་བ་ཡི་གེ་འགའ་ཞིག་གི་ལུང་དང་བཅས་པ། ཀློང་གསལ་གྱི་ཚེ་སྒྲུབ་བཀའ་རྒྱ་མ་རྣམས་ཐོས་ལ། ལྷ་ལྕམ་པདྨ་གསལ་གྱི་སྐྱེ་མཐའ་རིག་འཛིན་ཆེན་པོ་པདྨ་གླིང་པས་སྨན་མདོ་ནས་སྤྱན་དྲངས་པའི་བླ་མ་ནོར་བུ་རྒྱ་མཚོའི་སྐོར་ལ་སྟ་གོན་དབང་ཆོག་རྡོ་རྗེའི་གོ་ཁྲབ།
རྣམ་འཇོམས་དཀར་པོ་ལྷ་བཅོ་ལྔའི་དབང༌།
རྩ་བའི་དབང་རྫོང་ཆེན་དབང་གི་ཕྲེང་བ། བླ་མ་གསང་འདུས་ཀྱི་དབང༌། གཏོར་དབང་རབ་འབྱམས་བཀའ་དབང༌། གྷུ་རུ་སྐུ་ལྔའི་ཚེ་དབང༌། དབང་ནོར་བུ་སྒྲོན་གསལ། གཤིན་རྗེ་ཡང་གསང་བླ་མེད་ལྷ་ལྔ། ཕྱག་རྡོར་ཡང་གསང་བླ་མེད་ལྷ་གསུམ་སྟེ་ཅིག
།ཕག་མོ་ཡང་གསང་བླ་མེད་ལྷ་སོ་གསུམ། དྲག་པོ་ཡང་གསང་བླ་མེད་ལྷ་ལྔ། རྟ་མགྲིན་ཡང་གསང་བླ་མེད་ལྷ་བཅུ་གསུམ༌། རྟ་ནག་དྲེགས་པ་སྲོག་འཕྲོག་ལྷ་

ལྔ་རྣམས་ཀྱི་དབང༌། ཐུགས་ཁྲིད། ཡི་གེ་རབ་ཏུ་མང་པོའི་ལུང༌། ཚེ་སྒྲུབ་རྡོ་རྗེ་ཕྲེང་བའི་དབང༌། ཚེའི་ཉམས་ཁྲིད། རྒྱུད་དང་མན་ངག་མ་ཚང་བ་མེད་པ། གྷུ་རུ་དྲག་པོ་དམར་ཆེན་ཞལ་གསུམ་ཕྱག་དྲུག་པའི་དབང༌།
ཡི་གེ་མ་བུ་ཚང་བའི་ལུང༌། ཐུགས་རྗེ་ཆེན་པོ་མུན་སེལ་སྒྲོན་མའི་དབང༌། དེའི་ཉམས་ཁྲིད། རྒྱུད་དང་མན་ངག་ཡོངས་སུ་རྫོགས་པ། རྡོ་རྗེ་ཕུར་པ་སྤུ་གྲི་འབར་བའི་དབང༌། རྒྱུད་དང་མན་ངག་ཡོངས་སུ་རྫོགས་པའི་ལུང༌།
རྣམ་ཐོས་སྲས་དམར་པོའི་རྗེས་གནང་མན་ངག་དང་བཅས་པ། མགོན་པོ་སྡེ་བརྒྱད་ཀྱི་རྗེས་གནང༌། ཚལ་བྲག་ཕྲ་རིངས་ནས་སྤྱན་དྲངས་པའི་ཕྱག་ན་རྡོ་རྗེ་དྲེགས་པ་ཀུན་འདུལ་ལྷ་ཉེར་གཅིག་གི་དབང༌།
རྒྱུད་དང་མན་ངག་མ་ཚང་བ་མེད་པ། བསམ་ཡས་མཆོད་རྟེན་དཀར་པོ་ནས་སྤྱན་དྲངས་པའི་རང་བཞིན་རྫོགས་པ་ཆེན་པོ་དགོངས་པ་ཀུན་འདུས་ཀྱི་དབང་ནོར་བུའི་སྒྲོན་མ། ཞི་ཁྲོའི་དབང་རྟགས་གྲོལ་གྱི་དབང༌།
དེའི་ཉམས་ཁྲིད། ཡི་གེ་ཡོངས་སུ་རྫོགས་པའི་ལུང༌། རིག་འཛིན་རྒོད་ལྡེམ་པའི་སྤྲུལ་སྐུ་འཇམ་དབྱངས་བླ་མས་སྒྲོལ་བྱེད་ནག་པོའི་ཁ་ནས་སྤྱན་དྲངས་པའི་རྩ་གསུམ་གྱི་དབང་ཡི་གེ་མ་ལུས་པའི་ལུང༌།
རིག་འཛིན་གསུང་སྤྲུལ་མངའ་རིས་ཆོས་ཀྱི་རྒྱལ་པོས་བསམ་ཡས་རྣམ་སྣང་ཐུགས་སྒྲོམ་ནས་སྤྱན་དྲངས་པའི་བཀའ་བརྒྱད་ཡོངས་འདུས་ལས། གྷུ་རུ་ཞི་བའི་རྩ་དབང་རྣམ་པ་ཉི་ཤུས་བྱང་ཆུབ་པ།
སྒྲུབ་དབང་རྒྱས་པ། བླ་མ་དྲག་པོ་དབུ་དགུ་ཕྱག་བཅོ་བརྒྱད་པའི་དབང་བསྡུས་པ། རྩ་བའི་དབང་བཞི་བདེ་ཆེན་རོལ་པ། སྒྲུབ་དབང་རྒྱས་པ། ཕན་བདེའི་དབང༌། ནུས་པའི་དབང༌། རབ་འབྱམས་

བཀའི་དབང༌། རིགས་བརྒྱུད་སྤེལ་བའི་དབང༌། གོང་མ་བཞི། ཚེ་སྒྲུབ་ཡེ་ཤེས་འོད་མཆོག་གི་དབང་རྒྱས་པ། ཚེ་སྒྲུབ་ཕྱི་ནང་ཡོངས་རྫོགས་ཀྱི་དབང༌། འཇམ་དཔལ་ཚེ་བདག་ཟིལ་གནོན་ཆེན་པོ་འོད་ཀྱི་ཐིག་ལེའི་དབང༌།
འཕགས་པ་མི་གཡོ་བའི་དབང༌། ཁྱུང་ཆེན་གསང་བ་ཡང་ཏིག་གི་དབང༌། སྲིན་མོ་སྦར་རྗེས་ནས་སྤྱན་དྲངས་པའི་རྣམ་པ་བཅུ་གཉིས་ཀྱིས་བྱང་ཆུབ་པའི་དབང༌། ཐུགས་གཏེར་ནས་བྱོན་པའི་གྷུ་རུ་ཞལ་གསུམ་ཕྱག་དྲུག་པ་ལྷ་བཞི་བཅུ་རྩ་གཅིག་གི་དབང་བཞི།
གཏོར་དབང་རྣམས་ཞུས་ནས་དེ་དག་གི་ཡི་གེ་ཤོག་སེར་ནས་ཇི་སྙེད་འགྱུར་པ་མ་ལུས་པའི་ལུང༌། ཀུན་བཟང་སྙིང་ཏིག་གི་ཉམས་ཁྲིད། ཞི་ཁྲོ་དམ་པ་རིགས་བརྒྱའི་དབང༌།
པདྨ་སྙིང་ཏིག་དབང་བཞི་ཡེ་ཤེས་ལྔ་རྫོགས་སོགས་ཐོར་བུ་དུ་མའི་ལུང༌། གཞན་ཡང་འོད་གསལ་སྒྲོན་མ་དྲུག་པའི་དབང༌། ཉམས་ཁྲིད། ཟབ་མོ་རྒྱུད་ལྔ་ཆ་ལག་དང་བཅས་པའི་ལུང༌། སྤྲུལ་སྐུ་གྲྭ་པ་མངོན་ཤེས་ཀྱི་གདམས་པ་ཛཾ་བྷ་ལ་དམར་པོ་དང༌།
གནོད་སྦྱིན་ཞང་བློན་ཕྱི་གྲུབ་བེར་ནག་ཅན་ལྷ་ལྔའི་རྗེས་གནང༌། གཏེར་སྟོན་སྟ་སྡེ་ཧཱུཾ་འབར་གྱི་མན་ངག་དྲག་སྔགས་མོན་པ་ཀེ་ཏའི་རྗེས་གནང་མན་ངག་བཅས་པ།
རོང་ཟོམ་ཆོས་ཀྱི་བཟང་པོའི་གཏེར་མ་མཁའ་འགྲོ་རིག་བྱེད་རྩལ་གྱི་རྗེས་གནང་མན་ངག་གི་ལུང༌། རྒྱུད་མགོན་ལེགས་ལྡན་ནག་པོའི་རྗེས་གནང༌། མདོ་མགོན་ལྗང་སྔོན་དྲག་པོའི་དབང་བཞི་ཡོངས་སུ་རྫོགས་པ།
དུར་ཁྲོད་མངོན་པར་རོལ་པ་མཚོན་ཆ་འཁོར་ལོའི་རྒྱུད། དཀྱིལ་འཁོར་བདུན་སོགས་མན་ངག་མཐའ་ཡས་པའི་ལུང་རྣམས་ཐོས་ཏེ། དེ་ལྟར་ན། འབད་པ་ཆེན་པོས་བླ་མ་དམ་པ་རྣམས་མཉེས་པར་

བགྱིས་ཏེ། ཁ་སག་དང་སྟོང་ཞུས་མ་ཡིན་པར་གསེར་གྱི་མཎྜལ་དང་ཚོགས་ཀྱི་འཁོར་ལོ་སོགས་བླ་མ་ཡི་དམ་མཁའ་འགྲོ་མཉེས་པའི་མཆོད་གཏོར་དང༌། ཡོན་གྱིས་བླུས་པའི་དབང་ལུང་མན་ངག་ཡོངས་སུ་དྲིལ་པས་གསང་སྔགས་གསར་མའི་ཕྱོགས་ལ་རྒྱུད་སྡེ་བཞི་དང་རྗེས་སུ་འབྲེལ་བའི་དཔའ་ཟུང་བཀའ་བརྒྱ་དང་བཅུ་དྲུག
།བྱིན་རླབས་དགུ་བཅུ་རྩ་བཞི། རྗེས་སུ་གནང་བ་བརྒྱ་དང་བདུན་ཅུ་རྩ་བརྒྱད་དེ། སྤྱི་བཀའ་རྣམས་དང་བསྡོམས་པས་དབང་བསྐུར་བ་སུམ་བརྒྱ་དང་ཉི་ཤུ་རྩ་གསུམ།
རྗེས་གནང་དྲུག་བརྒྱ་ལྷག་པ། ཁྲིད་བཀའ་བརྒྱ་ཉེར་གཅིག་ཙམ་དང་བཅས་པ། གསང་སྔགས་རྙིང་མའི་ཕྱོགས་ལ་དབང་བརྒྱ་དང་དོན་གཅིག་ཙམ་དང༌། རྗེས་སུ་གནང་བ་སུམ་ཅུ་སོ་གཅིག་ཁྲིད་བཀའ་སུམ་ཅུ་རྩ་བརྒྱད་ཙམ་ཞིག་ལེགས་པར་ཐོས་ཤིང༌།
དེ་དག་ཐམས་ཅད་ལ་རང་རང་གི་བརྒྱུད་པ་རིམ་པར་བྱོན་པ་རྣམས་ཀྱི་ཕྱག་ལེན་ཕྲ་རགས། ཐ་ན་རྡོར་དྲིལ་འཛིན་ཚུལ་དང་རྔ་ཚིག་ཚུན་མ་འདྲེས་པར་ལེགས་པར་སྦྱངས།
ཕལ་ཆེ་བ་ཞིག་གི་བྲིས་སྐུ་གླེགས་བམ། དབང་ཆས་སོགས་མ་ཚང་བ་མེད་པར་བཞེངས། རང་དོན་དུ་ཐོས་བསམ་སྒོམ་གསུམ་གང་ལྕོགས་དང༌། གཞན་དོན་དུ་འཆད་དང་རྩོམ་པ་གདུལ་བྱའི་འདོད་པ་བཞིན་ངལ་བ་མེད་པར་བགྱིད་བཞིན་པ་འདི་ཡིན་པས།
ཐོབ་ཐོབ་ཅེས་བྱ་བའི་མིང་རྐྱང་ཙམ་དུ་མ་ལུས་པའི་ཁུངས་ཡིན་ནོ། །སླད་ནས་ཀྱང༌། ཇི་སྲིད་འཆི་བའི་དུས་ཐ་མར་མ་སླེབ་ཀྱི་བར།
དགེ་བའི་བཤེས་གཉེན་བསྟེན་པ་དང༌། ད་ལྟ་བཀའ་མ་ནུབ་པར་བཞུགས་པའི་མདོ་སྔགས་གཏེར་གྱི་ཆོས་ཇི་སྙེད་ཡོད་པ་དེ་དག་མ་ལུས་ཤིང་ལུས་པ་མེད་པ་ཐོབ་པར་འགྱུར་བའི་བསམ་སྦྱོར་སྐོམ་པ་ཆུ་འཚོལ་བ་ལྟ་བུ་འདི་ཉིད་ནམ་ཡང་རྒྱུན་མ་ཆད་པར་བརྩོན་

པ་འདི་ཉིད་ཡིན་ཏེ། ཨ་ཧོ་སྔོན་གྱི་དམ་པ་དེ་དག་གི །དཀའ་བ་དུ་མས་བོད་འདིར་བསྒྱུར་བའི་ཆོས། །སྙན་བརྒྱུད་ཕལ་ཆེར་སྟོན་གྱི་ཆུ་འཛིན་བཞིན། །མཚན་ཡང་ལྷག་མ་མེད་པའི་དབྱིངས་སུ་ཡལ། །འགའ་ཞིག་གྲོང་ཁྱེར་རྙིང་པའི་ཁྲོན་པ་བཞིན།
།དིང་སང་དུས་ན་མཚན་ཙམ་ལྷག་མར་ལུས། །གླེགས་བམ་ཕལ་ཆེར་དབུལ་པོའི་གཏེར་བཞིན་དུ། །ས་རྡུལ་ཁྲོད་ནས་མུན་པའི་མལ་དུ་གཟིམས། །དམ་པའི་རྒྱལ་པོ་ཕལ་ཆེར་འདས་གྱུར་ཅིང༌།
།གདུལ་བྱའི་འབངས་རྣམས་བཀའ་བཞིན་མི་བྱེད་པར། །ཐོས་བསམ་སྒོམ་པའི་ཁྲིམས་ལ་མཐོང་ཆུངས་པས། །གསུང་རབ་སློབ་དཔོན་ཁྲོས་ནས་གསུང་མི་འབྱིན། །རྒྱུ་དེས་དབང་ལུང་མན་ངག་བཤད་པའི་བཀའ།
།ཅུང་ཟད་ལུས་པའང་ཆུ་སྐམ་ཉ་བཞིན་ནམ། །ནམ་གཞུག་ཆད་པའི་མེ་ཏོག་ཇི་བཞིན་དུ། །ལྐོག་མར་སྲོག་ཕྱིན་གྱུར་པ་མ་བཟོད་ནས། །གཞན་རྐྱེན་བསྟན་ལ་དད་པ་ཆེས་ཉུང་ཞིང༌། །རང་རྐྱེན་ཤེས་རབ་སྙིང་རྗེར་མི་ལྡན་པས།
།བསྟན་པ་གསལ་བའི་ནུས་པ་མ་མཆིས་ཀྱང༌། །བསྟན་པའི་སེམས་ཁྲལ་ཙམ་དུ་ངས་འདིར་འབད། །དིང་སང་དཔྱོད་ལྡན་མཁས་པ་ཆེས་དཀོན་ཞིང༌། །མཁས་རློམ་ཕལ་ཆེར་ཕྱོགས་རེའི་གྲུབ་མཐས་ཁེངས། །རིས་མེད་ཆོས་ལ་དད་པའང་མ་མཐོང་ན།
།མཐའ་ཡས་དམ་ཆོས་འཚོལ་བའི་སྐལ་པ་ཅི། །འབྱོར་ལྡན་ཕལ་ཆེར་བླུན་པོའི་རྐང་པ་འཛིན། །འགའ་ཞིག་གྲགས་འདོད་སྨིག་རྒྱུའི་རྗེས་སུ་འབྲང༌། །ཕལ་ཆེར་ལྟོ་གོས་སྒྲུབ་པས་རྣམ་པར་གཡེང༌།
།མཁས་བླུན་འབྱེད་པའི་མིག་ལྡན་ཉིན་སྐར་མཚུངས། །གྲོགས་དག་དལ་འབྱོར་འདི་ནི་གཡོ་བ་

དང༌། །སླུ་མེད་སྐྱེ་བོ་དམ་པ་འཕྲད་པར་དཀའ། །ཐུབ་བསྟན་ཉིན་བྱེད་འདིའང་ནུབ་ཉེ་བས། །མྱུར་དུ་དམ་ཆོས་བཙལ་ན་མི་ལེགས་སམ། །དེ་ཕྱིར་ཉིན་མཚན་ངལ་བ་ཡོངས་སྤངས་ཏེ། །དེ་བཞིན་གཤེགས་པའི་བསྟན་ལ་རབ་གུས་པས།
།དེ་ལྟར་དཀའ་བས་དམ་པའི་ཆོས་བཙལ་ནས། །དེ་ཉིད་རྟོགས་པའི་ཐབས་ལ་འབད་འཚལ་ལོ། །ཟང་ཟིང་བདེ་སྐྱིད་མཆིང་བུས་མི་མགུ་བར། །དད་བརྩོན་གཏོང་ཕོད་གྲུ་རྫིངས་ཆེར་བསྐྱེད་དེ། །རིས་མེད་དམ་པའི་ཆོས་ཚུལ་རྒྱ་མཚོ་ཆེར།
།ཐོགས་མེད་འཇུག་པར་ནུས་པ་དེ་སུ་ཡིན། །དེ་ལྟར་ཐོས་པ་ཙམ་གྱིས་མི་ཕན་དེའི་དོན་ཉམས་སུ་མ་ལོངས་ན་མཚོ་གཏིང་གི་རྡོ་བ་བཞིན་ནམ་རྒྱ་མཚོའི་འགྲམ་དུ་སྐོམ་གྲིར་ཤི་བ་དང་མཚུངས་པ་གསུངས་འདུག་པས་རྣམ་གཡེང་ཐམས་ཅད་སྤངས་ནས་མི་མེད་ཀྱི་ལུང་སྟོང་ཞིག་ཏུ་གྲོགས་མེད་གཅིག་པུར་སྔོ་དང་རྡེའུ་ཟ་ཞིང་འཆི་བ་སྒུག་སྡོད་བྱེད་སྙམ་པ་ལན་གཅིག་མིན་པར་བྱུང་ནའང༌།
བྱིས་པའི་དུས་སུ་བསམ་མེད་རྩེད་མོས་གཡེངས། །དར་ལ་བབ་ཚེ་གཞན་ངོ་བསྲུང་ནས་གཡེངས། །རྒས་ཚེ་གཞན་དོན་ལྟར་སྣང་ཁུར་གྱིས་གཡེངས། །བླུན་པོ་བདག་ལ་དལ་བའི་གོ་སྐབས་ཅི། །ཤས་ཆེར་སྙོམས་ལས་ལེ་ལོའི་ངང་དུ་སོང༌།
།ཀུན་རྨོངས་གཉིད་ཀྱི་མུན་པས་ཉེ་བར་འཐིབས། །དགོས་མེད་ཟིང་ལོང་མང་པོས་མདུན་ནས་འཁྱུད། །སྙིང་མེད་བདག་ལ་གལ་ཆུང་ཆོས་སུ་མཆིས། །དེས་ན་བློ་ཁ་རྫོགས་པའི་འཆི་ཆོས་གཤའ་མ་ཞིག་མ་གྲུབ་མོད།
འོན་ཀྱང་སྔར་བཤད་པ་ལྟར་ལྷག་པའི་ལྷའི་བསྙེན་པ་ཡང་ཅུང་ཟད་སོང་ཞིང༌།

དུས་རྒྱུན་དུའང་རྗེ་བཙུན་ས་སྐྱ་པའི་ཐུགས་དམ་གྱི་སྙིང་པོ་ཆག་མེད་བཞི་ཞེས་གྲགས་པའི་ལམ་ཟབ་ཕྱི་ནང་དབང་བཞིའི་ལམ་སྟན་ཐོག་གཅིག་ཏུ་ཉམས་སུ་བླངས་པའི་མན་ངག་སྔོན་དུ་འགྲོ་བའི་ལམ་བསྡུས་དལ་དུས་ཐུན་བཞི་དང༌།
ཤིན་ཏུ་བྲེལ་ཚེ་ཐུན་གཉིས་མ། བླ་མ་རིན་འབྱུང༌། ཚར་གསུམ་ཁུག་པ། བིར་བསྲུང་ཐུན་མོང་དང་ཐུན་མོང་མ་ཡིན་པ། ནཱ་རོ་མཁའ་སྤྱོད་རྣམས་ཐུན་རེ། འཁོར་ལོ་སྡོམ་པ་ལོ་ནག་དྲིལ་གསུམ་གང་འོས་རེ་མོས་དང༌།
གསང་འདུས་མི་བསྐྱོད་པ། གཤེད་དམར་ལྷ་ལྔ། བདེ་ཆེན་རལ་གཅིག །ཕྱག་རྡོར་གཏུམ་ཆེན། ཡང་ཕུར་གཉིས་རྣམས་ལོང་སྐབས་དང་བསྟུན་པའི་དཀྱིལ་འཁོར་རྫོགས་པའམ། གཙོ་རྐྱང་གི་མངོན་རྟོགས་བཟླས་པ་དང་བཅས་པ།
ཕྱག་རྡོར་ཨུ་ཙ། སྒྲོལ་དཀར། འོད་ཟེར་ཅན། ཚེ་དཔག་མེད། གཟུངས་གྲ་ལྔ་རྣམས་ཀྱི་མངོན་རྟོགས་བཟླས་པ་དང་བཅས་པ། མཁའ་འགྲོ་ཆོས་སྐྱོང་རྣམས་ལ་གཏོར་བསྔོ་ཐུན་བཞི།
གུར་གྱི་བྲག་རྫོང་མ་ནང་ཁྲིད་དང་བཅས་པ་བྲུལ་གཏོར་དང༌། བསིལ་གཏོར། ཆ་གསུམ་སོགས་འཆག་མེད་ཀྱི་ཁུངས་ཁ་ཅིག་བྱེད་ཀྱི་ཡོད་ལ། རྗེ་བླ་མ་རྡོ་རྗེ་འཆང་ཡབ་སྲས་ལས་གང་ཐོབ་པའི་ཟུར་བཀའ་བླ་མེད་འདི་རྣམས་སྐུ་དྲིན་བསབ་ཕྱིར་རེ་རེ་ལའང་སྒྲུབ་མཆོད་བརྒྱ་ཚར་རེ་དང༌།
བླ་ཆེན་ཐུགས་རྗེ་ཅན་དེའི་ཐུགས་དམ་གྱི་སྙིང་པོ་འཇིགས་བྱེད་བཅུ་གསུམ་མ་འདི་སྟོང་ཚར་གཅིག་ཨེ་ཐུབ་སྙམ་དམ་བཅའ་འགྱིས་མོད།
དེ་སྔ་ཕན་ལ། དཔལ་ཀྱེ་རྡོ་རྗེ་མན་ངག་ལུགས་ཀྱི་བདག་འཇུག་བརྒྱ་ཚར་གསུམ། དུས་ཀྱི་འཁོར་ལོ་སྐུ་གསུང་ཐུགས་ཡོངས་སུ་རྫོགས་པའི་བདག་འཇུག་བརྒྱ་དང་ཉི་ཤུ་རྩ་བཞི། བདེ་མཆོག་ལཱུ་ཧི་པ་བརྒྱ་དང་དྲུག་ཅུ་རྩ་ལྔ།
བདེ་མཆོག་དྲིལ་བུ་ལུས་དཀྱིལ་ལྔ་བཅུ་རྩ་ལྔ་རྡོ་རྗེ་འཇིགས་བྱེད་བཅུ་

གསུམ་མ་བརྒྱ་ཚར་ལྔ། རོ་ལངས་བརྒྱད་བསྐོར་བརྒྱ་ཚར་གཅིག །ཕྱག་ན་རྡོ་རྗེ་འཁོར་ལོ་ཆེན་པོ་བརྒྱ་དང་ལྔ་བཅུ་རྩ་ལྔ། ཕག་མོ་ཞལ་གཉིས་མ་བརྒྱ་དྲུག་ཅུ། ཚེ་དཔག་མེད་ཛེ་ཏཱ་རི་ཉིས་བརྒྱ་དང་བཞི་བཅུ་རྩ་གྲངས།
འོད་ཟེར་ཅན་ལྷ་ལྔ་ཉིས་བརྒྱ་ལྔ་བཅུ་རྩ་བརྒྱད། ཀུན་རིག་བརྒྱ་དང་བདུན་ཅུ། གཞན་ཡང་མཁའ་འགྲོ་རྒྱ་མཚོ་བདེ་མཆོག་ནག་པོ་པ། སྦྱངས་པའི་ཡོན་ཏན། དྲིལ་བུ་ལྷ་ལྔ། བོང་ཞལ་ཅན། མེ་ཏྲི་བཅུ་གསུམ་མ།
གསང་འདུས་འཇམ་རྡོར། གུར་རིགས་བསྡུས། བདག་མེད་ལྷ་མོ་བཅོ་ལྔ། གཤེད་དམར་ལྷ་ལྔ། སྒྲོལ་མ་ཕྱི་ནང༌། བདེ་ཆེན་རལ་གཅིག །ནཱ་རོ་མཁའ་སྤྱོད། གཏུམ་ཆེན། མི་གཡོ་བླ་མེད། ས་ཕུར། པདྨ་དྲ་བ།
ཚེ་དཔག་མེད་སོ་བདུན་མ། གཟུངས་གྲ་ལྔ། རྡོ་རྗེ་མི་འཁྲུགས་པ་ལྷ་དགུ་རྣམས་ལ་བདག་འཇུག་མང་དུ་སོང་ནའང་བརྒྱ་ཅུང་མ་ལོངས་པ་འདུག །རྙིང་མའི་ཕྱོགས་ལ་གུ་རུ་དྲག་དམར་ཉང་ལུགས་བདག་འཇུག་བརྒྱ་ལྔ་བཅུ་བགྲངས་པ་དང༌།
བྱང་གཏེར་ཐུགས་སྒྲུབ་མཐིང་ཁའི་བདག་འཇུག་བརྒྱ་དང་དྲུག་ཅུ་བགྲངས་པ། གཞན་ཡང་བཀའ་བརྒྱད་གསུམ། རིག་འཛིན་གདུང་སྒྲུབ། པདྨ་དབང་ཆེན་ཡང་གསང་ཁྲོས་པ་རྣམས་ལའང་བདག་འཇུག་མང་པོ་སོང་ཞིང༌།
ཚེ་སྒྲུབ་རྡོ་རྗེ་ཕྲེང་བའི་བདག་འཇུག་བརྒྱ་རྩ་ཙམ་ཡང་སོང༌། མདོས་དང་གཏོར་མ་བསྐང་གསོ་ཚོགས་ཀྱི་འཁོར་ལོ་སོགས་ཀྱང་རེ་རེ་བཞིན་ནས་སྔགས་པ་གཞན་གྱི་བཟླས་བརྗོད་ལས་ཉུང་རྒྱུ་མེད་ཙམ་དང༌།
དེས་མཚོན་པའི་སྔགས་ཀྱི་བཟླས་པ་མང་པོ་ཞིག་སོང་ནའང༌། སེམས་གཞན་གཡེངས་པས་དོན་མེད་འགྱུར། །གསུངས་པ་དེ་ནི་བདེན་པར་གདའ་བས་ཏིང་ངེ་

འཛིན་གྱི་སྟོབས་ཞན་པས་ཞལ་མཐོང་གསུང་ཐོས་ཀྱི་གྲུབ་རྟགས་ནི་སྣ་གཅིག་ཏུ་ལོངས་པའང་མི་བདོག་མོད། རྒྱུ་འབྲས་ནམ་ཡང་བསླུ་བ་མེད་པས་ཕན་ཡོན་དང་བྱིན་རླབས་རིམ་གྱིས་འབྱུང་ངེས་པ་ཡིན་ཅིང༌། དངོས་དང་བརྒྱུད་ནས་གཞན་ལ་ཕན་པ་དུ་མ་ཞིག་བྱུང་ཞིང་ད་དུང་རྒྱུན་མི་འཆད་པར་འབྱུང་བ་ཡིན་ནོ།
།དེ་ལྟར་ན་རང་ཉིད་སྐྱེས་ནས་རང་ལོ་སུམ་ཅུ་རྩ་བརྒྱད་པ་ཡན་གྱི་རྟོགས་བརྗོད་ལྷུག་པར་བརྗོད་པ་འདི་ཉིད་འོ་ཡུག་སྡིངས་མ་དགོན་པའི་སློབ་དཔོན་ཆེན་པོ་བྱང་ཆུབ་སེམས་དཔའི་སྤྱོད་པ་ལྷུར་ལེན་པའི་དཀོན་ཅོག་འབངས་པ་དང༌།
དད་པ་དང་ཤེས་རབ་ཀྱིས་བརྒྱན་པའི་དབུ་མཛད་ཤེས་རབ་རྒྱ་མཚོ་ཞེས་བྱ་བས་ནན་ཏན་ཆེན་པོས་ལན་གཅིག་མ་ཡིན་པ་བསྐུལ་མོད།
རང་ཉིད་ཀུན་སྤྱོད་དང་ཡོན་ཏན་གང་ཅི་མཐོང་བས་གསལ་བ་འདི་གར་འདུག་ལ། ཡོན་ཏན་གྱི་ཆ་ཤས་ཅུང་ཟད་རྣམས་བྲིས་ཀྱང༌། སྙིགས་དུས་ཀྱི་སྐྱེ་བོ་ཕྱོགས་ལྷུང་ཅན་ཁ་ཅིག་གིས་ལས་ངན་གསོག་པའི་རྒྱུ་ལས་གཞན་མི་འདུག་སྙམ་དུ་མ་བགྱིས་པས།
ཁོང་དད་པ་ཅན་དེ་དག་རེ་བ་མ་རྫོགས་བཞིན་དུ་ཞི་བར་གཤེགས་པའི་ཐུགས་དགོངས་རྫོགས་པའི་ཐབས་དང༌། བར་དུ་དད་པ་དང་ལྡན་པ་མང་པོས་ཉེ་བར་བསྐུལ་བའང་དོན་ཡོད་པར་བྱ་བའི་སླད་དང་མཐར་དབེན་ཤྲི་བྱང་ཆུབ་སེམས་དཔའ་རྒྱལ་བ་བཟང་པོའི་གདུང་བརྒྱུད་རྣམ་པར་དག་པར་སྐུ་འཁྲུངས་ཤིང༌།
དད་པ་དང་མོས་གུས་སོགས་ཡོན་ཏན་དུ་མས་བརྒྱན་པའི་ལྕགས་སྟོད་ནས་ནང་སོ་ནམ་མཁའི་མཚན་ཅན་གྱིས་ནན་ཏན་ཆེན་པོས་ཉེ་བར་བསྐུལ་བའི་བཀའ་མ་ཆོགས་པར་མ་འོངས་པ་ན་ཇི་ལྟར་འབྱུང་ནི་སུ་ཞིག་གིས་ཤེས་པར་ནུས་འདས་པའི་དུས་འདི་དང་འདི་ཞེས་བྱ་བ་ཡིན་ནོ།
།ཞེས་བླ་མ་

དམ་པ་ཁ་ཅིག་གིས་གསུངས་པ་དང་མངོན་ཤེས་ཡོད་པར་གྲགས་པ་འདྲས་ལུང་བསྟན་པ་འདྲ་ཡོད་ནའང༌། བདག་གི་སྤྱོད་པ་ངན་པ་འདིས་ཡིན་ཟེར་བ་དེ་དག་གི་ཞབས་འདྲེན་དང༌། ལུང་སྟོན་པ་པོ་རྣམས་ལ་སྐུར་འདེབས་ཀྱི་རྒྱུར་སོང་གི་དོགས་ནས་འགོད་མ་ནུས།
ད་ལྟར་གྱི་རང་ངོས་ལ་ཇི་ལྟར་ཡོད་པའི་སྐྱོན་ཡོན་ཐམས་ཅད་ལྷུག་པར་བཀོད་པ་འདི་ནི་ལྕགས་མོ་བྱའི་ལོ་ཟླ་བ་བརྒྱད་པའི་ཉེར་དགུ་ནས་བརྩམས་ཏེ། ཟླ་བ་དགུ་པའི་ཉེར་གཅིག་ལྷའི་བླ་མ་རྒྱལ་སར་བྱོན་པའི་འགྲུབ་སྦྱོར་དགེ་བའི་ཉིན་ཞག་ལ་རྫོགས་པར་རྗེ་བླ་མས་ཉེ་བར་བྱིན་གྱིས་བརླབས་པའི་གནས།
དཔལ་སྦུག་རྣམ་པར་གྲོལ་བའི་རི་ཁྲོད། གསང་སྔགས་རབ་འབྱམས་ཀྱི་ཆོས་སྒྲ་རྒྱུན་མི་འཆད་པར་སྒྲོག་པའི་བསྟི་གནས་སུ།
མཁན་ཆེན་མཁྱེན་བརྩེ་བ་རང་ཉིད་ཀྱིས་ལེགས་པར་སྦྱར་བ་འདིའི་ཤོག་བུ་ཐམས་ཅད་ཟུར་གྱི་སྔགས་འཆང་འཇམ་དབྱངས་པས་ཕུལ་ཏེ་མཐར་ཕྱིན་བར་གྲུབ་པའོ།
།དེ་ལྟར་སྒྲོ་བསྐུར་དྲི་མས་མ་གོས་ཤིང༌། །དོན་ལ་རྟོག་པ་ཉིད་དུ་གང་བཀོད་པ། །མཁས་བླུན་སྐྱེ་བོ་ཀུན་གྱི་གཞད་གད་གནས། །འདི་མིང་ངོ་མཚར་སྙེ་མ་ཞེས་བྱའོ། །ཁྱི་སོ་རིང་བསྲེལ་ཕུང་པོར་སོང་བ་བཞིན།
།རང་སྣང་དག་ན་བྱིན་རླབས་རྒྱུད་ལ་འཇུག །སློག་གཤམ་འདྲུད་པའི་སྐྱེ་བོ་དེ་དག་ལ། །སངས་རྒྱས་དངོས་སུ་བྱོན་ཀྱང་ཅི་བགྱིད་མཆིས། །འདི་འབད་དགེ་བས་མཁའ་མཉམ་སེམས་ཅན་ཀུན། །ཀུན་མཁྱེན་བླ་མ་དམ་པའི་རྗེས་ཞུགས་ནས།
།ནས་བཞིན་ཀུན་ལ་ཕན་བདེ་སྩོལ་བའི་རྒྱུ། །རྒྱུ་འབྲས་བླང་དོར་ཚུལ་བཞིན་བྱེད་པར་

ཤོག །གཏམ་འདི་མཐོང་ཐོས་དྲན་དང་སེམས་པ་དང༌། །དད་དང་ལོག་ལྟ་རྒྱུད་ལ་སྐྱེས་པ་ཀུན། །མྱུར་དུ་ཚོགས་རྫོགས་བདུད་ཀྱི་གཡུལ་བཅོམས་ནས། །སྐུ་ལྔའི་རྒྱལ་སྲིད་མཆོག་ལ་གནས་གྱུར་ཅིག །བཀྲ་ཤིས་ཀུན་འབྱུང་བླ་མའི་བྱིན་རླབས་དང༌།
བཀྲ་ཤིས་དཔལ་འབར་ཡི་དམ་བདེན་པ་དང༌། །བཀྲ་ཤིས་མཐུ་ལྡན་སྲུང་མའི་གཟི་བརྗིད་ཀྱིས། །བཀྲ་ཤིས་དཔལ་གྱིས་ཕྱོགས་ཀུན་ཁྱབ་གྱུར་ཅིག །རྣམ་ཐར་འདི་གྲུབ་ནས་ལོ་ཕྱེད་དྲུག་བཞུགས།
དེའི་བར་ལ་འཆད་རྩོམ་སྒོམ་སྒྲུབ་སྔར་ལས་ཀྱང་རྒྱ་ཆེ་བ་མཛད་འདུག་ནའང་ད་ལྟ་ཡི་གེར་འཁོད་པ་མེད་པས། ཆེད་གཉེར་འདོད་ན་གསན་ཡིག་དང་ཐུགས་དམ་གྱི་ཐོའི་ཕྱག་བྲིས་སོགས་ལས་འགའ་ཙམ་ཤེས་པར་ནུས་སོ།།
།།མངྒ་ལཾ།། །།

